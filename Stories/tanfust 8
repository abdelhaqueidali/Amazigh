
ⴰⵔ ⵉⵜⵜⵓⵍⵙ ⵎⴰⵙ ⴷ ⵢⴰⵏ ⵓⵔⴳⴰⵣ ⴰⵏⴼⵍⵓⵙ, ⵉⴷⴷⵔ ⴷ ⵜⵔⵡⴰ ⵏⵙ ⴷ ⵉⵙⵜⵉⵙ, ⵟⵟⴰⴼⵏ ⵉⵕⴰⵎⴰⵏ ⴷ ⵡⵓⵍⵍⵉ ⴰⵔ ⵜⵏ ⴽⵙⵙⴰⵏ, ⵟⵟⴰⴼⵏ ⵢⴰⵏ ⵓⵢⴷⵉ ⵜⵏ ⵉⵇⵇⵉⵍⵏ ⵙⴳ ⵓⵛⵛⴰⵏⵏ.

ⵢⴰⵏ ⵡⴰⵙⵙ ⵢⵓⵛⴽⴰ ⴷ ⵢⴰⵏ ⵓⵔⴳⴰⵣ ⵉⵏⵖⴰ ⴰⵢⴷⵉ ⴰⵏⵏ ⵏ ⵜⵉⵃⴹⵉ ⵏ ⵓⵔⴳⴰⵣ ⴰⵏⵏ ⴰⵏⴼⵍⵓⵙ, ⵓⴽⴰⵏ ⴰⵛⴽⵏ ⴷ ⵜⴰⵔⵡⴰ ⵏⵏⵙ ⵏⵏⴰⵏ ⴰⵙ ⵀⴰⵏⵏ ⴼⵍⴰⵏ ⵉⵏⵖⴰ ⴰⵢⴷⵉ ⵏⵏⵖ, ⵉⵏⵏⴰ ⴰⵙⵏ ⵉⵍⵎⵎⴰ:
ⴼⵜⵓⵢⴰⵜ ⵏⵖⴰⵜ ⵡⴰⵍⵍⵉ ⵉⵏⵖⴰⵏ ⴰⵢⴷⵉ.
ⵉⵍⵎⵎⴰ ⵏⵏⴰⵏ ⵀⴰⵜⵉ ⴱⴰⴱⴰ ⵜⵏⵖ ⵉⵙ ⵉⵎⵇⵇⵓⵔ ⴳ ⵓⵡⵜⴰⵢ ⵜⴼⵍⵜ ⵜⵓⵏⴳⵉⵎⵜ, ⴷ ⵎⴰⵏⵉⴽ ⴰ ⵙ ⵔⴰⴷ ⵏⵖⵏ ⴰⴼⴳⴰⵏ ⴼ ⵓⵢⴷⵉ ⴷ ⵓⵔ ⵜⵜ ⴳⵉⵙ ⵉⵡⵉⵏ.

ⴷⴼⴼⵉⵔ ⵏ ⵙⵉⵏ ⵢⵉⵔⵏ ⵓⴽⵉⵏ ⴽⵔⴰ ⵏ ⵉⵎⵅⵅⴰⵔⵏ ⴼ ⵜⴳⵔⵓⵔⵜ ⵏⵙⵏ ⴰⴽⵔⵏ ⴰⵙⵏ ⴽⵉⴳⴰⵏ ⵏ ⵡⵓⵍⵍⵉ ⴷ ⵉⵕⴰⵎⴰⵏ, ⴽⵚⵓⴹⵏ ⵜⴰⵔⵡⴰ ⵏ ⵓⵏⴼⵍⵓⵙ ⴼⵜⴰⵏ ⴰⵔ ⵜⵜⴰⵣⵣⴰⵍⵏ ⴷⴰⵔ ⴱⴰⴱⴰⵜⵙⵏ ⵏⵏⴰⵏ ⴰⵙ ⵀⴰⵏⵏ ⵉⵎⵅⵅⴰⵔⵏ ⵓⴽⵉⵏ ⴼⵍⵍⴰⵖ ⴰⴽⵔⵏ ⴰⵖ ⵉⵕⴰⵎⴰⵏ ⴷ ⵡⵓⵍⵍⵉ, ⵉⵔⴰⵔ ⵉⵏⵏⴰ ⴰⵙⵏ:
ⴼⵜⵓⵢⴰⵜ ⵏⵖⴰⵜ ⵡⴰⵍⵍⵉ ⵢⵏⵖⴰⵏ ⴰⵢⴷⵉ. ⵏⵏⴰⵏ ⵜⴰⵔⵡⴰ ⴳⵔⴰⵜⵙⵏ ⵡⴰⴷ ⵚⴰⴼⵉ ⵉⵙ ⵉⵏⵓⴼⵍ ⴰⵔ ⴰⵙ ⵏⵙⴰⵡⴰⵍ ⴼ ⵉⵎⵅⵅⴰⵔⵏ ⵉ ⴰⵖ ⵢⵓⴽⵔⵏ ⵉⵕⴰⵎⴰⵏ ⴷ ⵉⵣⴳⴰⵔⵏ ⴷ ⵡⵓⵍⵍⵉ ⵉⴳⵍⵍⴱ ⵏⵜⵜⴰ ⵉⴳⵓⵢⵢⴰ ⵏⵖ ⵙ ⵏⵖⴰⵜ ⵡⴰⵍⵍⵉ ⵢⵏⵖⴰⵏ ⴰⵢⴷⵉ !!
ⵣⵔⵢⵏ ⴷⴰⵖ ⵢⴰⵏ ⵎⵏⵏⴰⵡ ⵓⵙⵙⴰⵏ ⵜⵓⴽⵉ ⴼⵍⵍⴰⵜⵙⵏ ⵢⴰⵜ ⵜⵇⵇⴱⵉⵍⵜ ⴰⴽⵯⵔⵏ ⵢⴰⵜ ⵜⵔⴱⴰⵜ ⵏ ⵓⵔⴳⴰⵣ ⴰⴷ ⵉⵡⵉⵏ ⵜⵜ ⴷⵉⵙⵏ, ⴽⵚⵓⴹⵏ ⵉⵍⵎⵎⴰ ⵜⴰⵔⵡⴰ ⴼⵜⴰⵏ ⴰⵔ ⵜⵜⴰⵣⵣⴰⵍⵏ ⴷⴰⵔ ⴱⴰⴱⴰⵜⵙⵏ ⵏⵏⴰⵏ ⴰⵙ: ⵜⵓⴽⵉ ⴼⵍⵍⴰⵖ ⵢⴰⵜ ⵜⵇⵇⴱⵉⵍⵜ ⴰⴽⵯⵔⵏ ⵓⵍⵜⵎⴰⵜⵏⵖ ⵉⵛⵛⵏ ⴰⵖ.
ⵉⵏⵏⴰ ⴰⵙⵏ ⴷⴰⵖ: ⴼⵜⵓⵢⴰⵜ ⵏⵖⴰⵜ ⵡⴰⵍⵍⵉ ⵢⵏⵖⴰⵏ ⴰⵢⴷⵉ.
ⵙⴽⴽⵓⵙⵏ ⴷⴰⵖ ⵜⴰⵔⵡⴰ ⴰⵔ ⵙⵡⵉⵏⴳⵉⵎⵏ ⵉⵙ ⵉⵏⵓⴼⵍ ⴱⴰⴱⴰⵜⵏⵖ ⵏⵖⴷ ⵉⵙ ⵉⵍⵍⴰ ⵎⴰ ⵢⴰⵙ ⵉⵙⴽⵔⵏ ⵉⵙⴽⴽⵉⵔⵏ ?!
ⵉⵏⴽⵔ ⵉⵡⵉⵙ ⵎⵇⵇⵓⵔⵏ ⵉⵏⵏⴰ ⵔⴰ ⴷ ⵙⴽⵔⵖ ⵖⴰⵢⵍⵍⵉ ⵙ ⵉⵏⵏⴰ ⴱⴰⴱⴰ ⴰⴷ ⵏⵥⵕ ⵎⴰⵏⵉ ⴰⵙ ⵔⴰ ⵜⴳⴳⵔⵓ, ⵢⴰⵙⵉ ⵉⵍⵎⵎⴰ ⵉⵙⴽⵉ ⵏⵙ ⵉⴼⵜⵓ ⴰⵔ ⵉⵜⵜⵍⵍⵉ ⵙ ⵡⴰⵍⵍⵉ ⵢⵏⵖⴰⵏ ⴰⵢⴷⵉ ⵏⵙⵏ ⴰⵔ ⴽⵉⵖ ⵜ ⵢⵓⴼⴰ, ⵢⴰⵙⵉ ⵏⵉⵜ ⵉⵙⴽⵉ ⵏⵙ ⵉⴱⴹⴰ ⴰⴳⴰⵢⵢⵓ ⵏⵙ ⴷ ⵜⴼⴽⴽⴰ ⵏⵙ, ⴼⴼⴰⵔⵔⵉⵏ ⵉⵍⵎⵎⴰ ⵉⵏⵖⵎⵉⵙⵏ ⴷ ⴽⴽⴰⵏ ⴽⵔⴰ ⵢⴳⴰⵜ ⵎⴰⵏⵉ, ⵏⵏⴰⵏ ⵉⵎⵅⵅⴰⵔⵏ ⵍⵍⵉ:
ⵉⵖ ⵏⵖⴰⵏ ⴰⵎⵏⵖⵓ ⵏ ⵡⴰⵢⴷⵉ ⵏⵙⵏ ⵎⴰ ⵔⴰ ⵢⴰⵖ ⵙⴽⵔⵏ ⵏⴽⴽⵯⵏⵉ ⵉ ⵢⴰⵙⵏ ⵢⵓⴽⵔⵏ ⵉⵕⴰⵎⴰⵏ ⴷ ⵉⵣⴳⴰⵔⵏ ⴷ ⵡⵓⵍⵍⵉ !!
ⵉⵍⴽⵎ ⴹⵢⵢⴹ ⵏⵏⵙⵔⵓⵔⴼⵏ ⵉⵎⵅⵅⴰⵔⵏ ⴷ ⵙⵉⵡⵔⵔⵉⵏ ⵡⵓⵍⵍⵉ ⴷ ⵉⵣⴳⴰⵔⵏ ⴷ ⵉⵕⴰⵎⴰⵏ ⵉ ⵡⴽⵔⵏ ⵙ ⵉⵙⴽⵙⴰⵜⵏ ⵏ ⵓⵔⴳⴰⵣ ⴰⵏⵏ.
ⵍⴽⵎⵏ ⴷ ⵉⵏⵖⵎⵉⵙⵏ ⵜⴰⵇⵇⴱⵉⵍⵜ ⵍⵍⵉ ⵉ ⴼⵍⵍⴰⵙⵏ ⵢⵓⴽⵉⵏ ⴰⴽⵯⵔⵏ ⴰⵙⵏ ⵉⵍⵍⵉⵜⵙⵏ ⵎⴰⵙ ⵏⵖⴰⵏ ⴰⵎⵏⵖⵓ ⵏ ⵡⴰⵢⴷⵉ ⵏⵙⵏ, ⵏⵏⴰⵏ ⵉⵖ ⵏⵖⴰⵏ ⴰⴼⴳⴰⵏ ⴼ ⵡⴰⵢⴷⵉ ⵎⴰ ⵔⴰⴷ ⴰⵖ ⵙⴽⵔⵏ ⵏⴽⴽⵯⵏⵉ ⵉ ⴼⵍⵍⴰⵙⵏ ⵢⵓⴽⵉⵏ ⵏⴰⴽⵔ ⴰⵙⵏ ⵉⵍⵍⵉⵜⵙⵏ !!
ⵙⵉⵡⵔⵔⵉⵏ ⵜⴰⵔⴱⴰⵜ ⵙ ⴷⴰⵔ ⴰⵢⵜ ⴷⴰⵔⵙ ⵙⵉⴳⴳⵍⵏⵜ ⵉⵍⵎⵎⴰ ⵉ ⵢⵉⵡⵉⵙ ⵏ ⵓⵎⵖⴰⵔ ⵏ ⵜⵇⵇⴱⵉⵍⵜ ⵏⵙⵏ.

ⴳ ⵓⴽⵓⴷ ⴰⵏⵏ ⴰⴷ ⵔⵎⵙⵏ ⵜⴰⵔⵡⴰ ⵜⵉⵏⵥⴻⵥⵜ ⵏ ⴱⴰⴱⴰⵜⵙⵏ ⴷ ⵎⴰⵙ ⴷ ⵓⵔ ⴰⵔ ⴽⴰ ⵉⵙⴰⵡⴰⵍ.
________________________________
ⵢⵓⵔⴰ ⵜⵜ ⵄⴱⴷ ⵕⵕⴰⵃⵉⵎ ⴱⵓⵀⵉⵍ
