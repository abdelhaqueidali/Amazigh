
Tifawt idrusen g tebniqt, ar tt-ittwala s tiṭṭ irẓan; ur as-iqqimi ɣas yan imik ad teqqen amm tkeffast yad ibezgen s tiyat d tukkimin. Ifassen ḍart tadawt, ttukrafen s tussda allig ssgersen idammen g izeɣran-nnsen; ur yad da id-sen ittakey is llan. Talwu tfekka-nnes amm is ur deg-s iɣsan, illeɣsey yiɣef-nnes amm kra n ujgugel.
- "Ad tsiwled mis ad ak-nernu ard k-awyen s isemḍal zun d willi yad k-inn-zwarnin! Mayd iɣersen i yiydan ittyaglen g yimi n uɣrem? Keyy d mi ukan?"
Ad day yiri ad asen-irar iggez ɣef-s umsaltu  s yan uḍemmis yawey tamureɣt g wudem-nnes.
- "Γawel siwel neɣ nuwey s wass-nnek!"
Izzuḍer allig ismatter ka n yimmir, waxxa izwa yimi-nnes ar ittmesluluɣ s imetman yuzɣen d idammen, yini s yan umesli idehcen :
- "Hat mekta ay-a nna i-tessestanem... hat yan wawal ayd ɣer-i ad t-iniɣ: ur d nekk ayd igan ayenna ɣef i-tekkatem..."
Ur ta issemdi awal-nnes, iwet-t yan seg-sen s yan ubaḍar s udis allig d-saggren iẓerman-nnes druɣ d-kkan aseksel n yimi !
- "Hat is ka ar aɣ-tesmerrated ar tesmerrated iɣef-nnek. Hat ur ɣa teffɣed da ard tbabbed tamentilt tzemled g tifert is d kyy ayd igan anɣu-a, tinid-aɣ ismunen-nnek neɣ d ha-k tessned mayd k-inn-iggunnan... Siwel!" 
Inḍew-d yan umsaltu yaḍen, ur igin ukriḍ amm sin imezwura, isfeḍ-as idammen i wudem-nnes, ar as-isawal s tlewɣi:
- "A anettay-inew , hat tellid g tizzit n umaraw-inew, ur tgid win umerret. Ssneɣ is ur tgid ay-a s wul-nnek. Ssneɣ is d ka seg imεiwerḍen n imnamaryen  isertanen n ugellid ayd awen-ikkan attayen dkuren-awen iɣfawen-nnwen s tkerkas allig tgam ay-a keyy d ismunen-nnek. Γas ini-aɣ keyy d mi ayd igan abekkiḍ-a nerẓem-ak keyy acku tuwsed-aɣ. Hat ur teggided mayd k-ittaɣen, ha-i giɣ-ak afrag, iwa siwel, giɣ-ak amur!"
- "A memmi, Imeqquren-inew mek d nekk ayd igan ay-a..."
Ur nn-yuwiḍ tigira i wawal-nnes allig as-iwet umsaltu, mi iɣal is irwa, turawt n iḍaren yaɣ akal, irgem-t yini-as:
- "A aḥẓiẓ! A memmis n tmeggant! Maɣ allig ak-iqqur yiɣef nermey k-nekkat!"
Inna-asen wis kkuẓ:
- "Ad nemmattey s wahil yab (B), ad nẓer wanna mi ɣa ireẓ iɣef i uɣtir-nnes, is d netta ma d nekni !"
Iffeɣ yan seg-sen, qqimen id-es wiyeḍ ma ɣef d-ittuɣul. G wakud-nni, kksen-as timelsa-nnes allig iqqima s uḥeẓẓuḍ zun d lli g t-turew yimma-s. Ar seg-sen issutur ad ur as-ten-kksen, maka gan amm iḍerḍar ur zgin allig t-ssnesren, inkiẓẓem igellin mer yunif wakal ddaw iḍaren-nnes is t-yukem.
Yan imik, han sin imeslan n yat tmeṭṭut d yat terbat ar sɣuyyunt deffer n ugadir n tebniqt g illa.
- "Ma tessned man ti? Hat tameṭṭut-nnek d illi-k ay-en! Ya ad tsiwled ya ad tent-d-fell-ak nessidef!"
Temlelley fell-as tmaddayt, ar seg-sen issutur ad ur gen ay-en.
- "Keyy ayd iran ay-a ha-k tufid-t. Awed mek ur trid ad tsiwled, ad day d-kejment hat ad neny illi-k dat-ak ar tseksiwed! Tɣaled is ak-nettu ass-lli g ira ad izrey ugellid netter-ak takḍift-nnek tazeggaɣt ad tt-nessu g ubrid ira ad ikk tagyed. Netter-ak illi-k ad taɣ aḥidus d ist uɣrem g usserzef-nnes, iwa tged-nn iɣef-nnek g ugenna allig d-ikka uluff imi-nnek, tennid-aɣ ay-enna ur aɣ-illin ay-en. Ad mmteɣ wla tuɣ illi aḥidus amm is tga lalla n tgeldin neɣ tga taneglust ur ilin anaw, matta isḍer ugatu ifassen-nnes s uzeddam d yigem, iney-tt waḍu n ureẓẓiẓ seg yiɣef ar iḍaren... Iwa mayd tennid?"
Ku da as-sawalen winna id-es illan ikkat wis kkuẓ illan g uzɣar n tebniqt tameṭṭut-nnes d illi-s i wakken ad sɣuyyent ad as-ssenɣent tasa, isiwel deɣya.
Issen is iga amelsi maka ur yad izmir ad iziḍer, yuf is immut wla gren ifassen-nnsen ɣef wuddur-nnes, ukan yini-asen:
- "Ad ur tent-tettawḍem s umya wla tent-d-tesskejmem, ay-enna tram zemleɣ-awen ɣef-s."
- "Ya-k keyy ukan ayd asen-iɣersen i yiydan?"
- "Nekk ayd asen-iɣersen, uzuɣ-ten agleɣ-ten."
- "Keyy d mi?"
- "Nekk i waḍu-inew."
Iddu yan allig as-d-yuwey yat tifert kksen akarif i ifassen-nnes, fken-as aɣanib izmel deg-s min ad iɣer ay-enna deg-s illan, acku ur iɣri d waxxa akk iɣra qad izmel wla yuḍer uddur-nnes g wakal. 
Nnan-as:
- "Iwa tannayed, mer aɣ-tgid s umnad seg zwar, ur nn-akk-nettgulu iwetta-a!" 
Ddu ad temsafaḍed keyy d tmeṭṭut-nnek d illi-k, hat ur rad ten-tinniyed ɣef wahli n iseggasen. Netta iffeɣ s uzɣar n tebniqt yaf-nn yat temɣart d yat tɛerrimt hat ur d ist uxam-nnes. Γas uwyen-tent-d imsulta ad gent amm is d nitenti sserwasent imslan-nnsent. Ur yukiy d yiɣf-nnes allig iḍer s akal, ur isyafa yad s tudert s yiẓef d tirmi d umerret fell-as ikkan.
Izzrey (isezrey) semmus d mraw (15) n iseggasen, tsellaw deg-sen tfekka-nnes amm ka n ulejjig [uleǧǧig] yusren aman. Dat n wad iffeɣ, wten-as yat tissegnit nnan-as ad k-ffɣen waṭṭanen nna tezdem tfekka-nnek g ukurmu.
Iffeɣ-d, gren-as ayt uxam-nnes itnan. Netta nna nn-ilekmen taddart-nnes, tger-t yat tidi iqerfen waxxa izɣel waddad. Seg was-nna ur jjin [ǧǧin] tufi tfekka-nnes tamellalt, yaɣ tiɣmert ar ittemtat ddaw yilem-nnes allig yafuḍ, yajj-d [yaǧǧ-d] taslemya g udis n tmeṭṭut-nnes, mi tga "Ixlef" waxxa ur ta d-iluli.
________________________________
Yaru-tt : Ḥamid Ṭalibi

(Tugna n ukurmu n Teẓmammart)