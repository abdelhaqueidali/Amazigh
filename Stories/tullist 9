Tfaw tafukt inu g gr idurar ad, nkk d wazzanen, nkk d ugama n gdi, nkk s ignwan.
G tugtt n ussan gdi zzrayɣ, iɣ smaqqelɣ g tudert n ayt-gdi yusin timitar n tmmara, zun-d akk’ timura tifaranin n iffus, ẓẓelḍ d laẓ lli gisn inbḍen, d tawuri lli s siggiln g tiɣermin n ugafa. gisn wid yad ilkemn ad skern idrimen d tudert illuɣn, macc ur ar sul ttaɣuln s wakal ad, izmer is ar asn d issktay anaw n tudert ann immarn.
Am tullist ad ka d ttalsn idurar ula tanzruft, ikaliwn xaternin s usnnurf d tariffugna (Inhumainité), d middn d gis nkernin, myarn tn, iwrrin-d d tmyurin d tifras n tikuyassin nnsn.

Dari yan unelmad, naḥya t gisn, iqqen ɣf iɣf nns, awal idra nn gis, macc g teɣri da itgga yan yaḍnin. issusm iyi g usɣudu nns n isirmn lli asn akkaɣ, d iɣuda bahra g tusnakt. da as bdda ttiniɣ, kyi g imal rad tgd amusnak ittussanen iɣ tumẓd abrid nns, da iskar imikk n taḍṣa, yad nit daɣ i ugayyu.  iḥḍa g ugunsu nns tullist inteln lli mu d iwiɣ anɣmis ɣa s wawal lli ttamẓɣ d inelmadn, d ntta ur akk’ iri ad iyi ikk’ aɣaras. s ɣiklli mu sllaɣ, sg lliɣ tmmud immas ad iddr d jddas g usun, babas yiwl yat temɣart yaḍnin lli d iṭṭaf tarwa, immuddu s ugafa d tuwja nns tamaynut, ifel t ntta gdi.

Yat yaḍnin, tanelmadt ittuṭcen, da tmmal tifras n umurs mqqar tlemḍ g kra n temttiwin, awsɣ tt s ussbɣes d wannal, macc mayan ur iṭṭaf anamk, iɣ ar st ur ttawsn aytdars. amukris iga t, lliɣ ad st id ur ssenkarn zikk ad tddu s tinml. tucka d bdda tmuṭṭel nn, aylliɣ nniɣ iqqan d ad sisn asiɣ tamarrut s wanna d ur ikcemn g wakud n teɣri. lliɣ tt seqsaɣ yan wass max lliɣ ad nn bdda tmuṭṭul? trar iyi mas ar st ur ssenkarn g zikk, ar nit talla… ukan rmesɣ mas ran aytdars ad as ṛẓin tirat nns afad ad ur tsemd tiɣri nns. tiferxin ttyuskarnt ad ɣamant g waxxam, d ad tqqelnt s wannaz igan argaz lli rad st yiwl g imal…

Laẓ d usnnurf ad inbḍen g idurar d izaɣarn d tenzruft. macc midden mmaɣn awd nttni ad tn ajjin ad nebḍen g tudert nns, da nqqan kraygat anaruz, da tbbin kraygat ajddig, da ssensan kraygat tifawt… ayt-gdi ur agan yat d yan udrar nna g illa uzaɣuz, da ukkan gis lddin agudi n wurɣ g umnid n walln nnsn…
________________________________
yura-tt: Ɛebdellah Ṛacdi
