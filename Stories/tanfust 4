
Akud nna zriɣ seg tama n taddart-nnsen ar ttsellaɣ i taqqurt, ur da ɣur-sen tettebbey taẓit.
Ar yan wass zriɣ ar sseflideɣ i uẓawan d teɣratin ar ttẓufeɣ mayed illan!
yak ur d is ar ttwargaɣ?!!
Neɣ d yak ur d imezgan-inew ka ag illa uẓawan d teɣratin?!.
Nniɣ d iɣef-inew zga ad seqqsaɣ kra n yan, ad ur imil ufiɣ tamrarut i useqqsi-inew.
Zriɣ s tama n temzgida affeɣ-nn deg-s yan uwessar seqqsaɣ-t, inna-iyi: "muḥa iggera-d da as-tettaru tmeṭṭut, mencek d nettni ad issitimen ad ɣur-sen yili warraw, ar dɣi ad ira Yuc"
Zgaɣ llig ukzeɣ maɣ allig aha tella taqqurt g taddart-nnsen.
is d tarwa ayed igan amukris?!
Maɣ allig nga imk-a?!
Ig ur ɣur-neɣ llin tarwa nzuẓeḍ-ten, ig ɣur-neɣ llan ar nessitim man akud ttimɣuren, ig meqquren ar nessitim man akud ttawlen ad sekren taddarin-nnsen, ig uwlen sekren taddarin-nnsen ar segi-sen nesmummiy is d ɣas uwlen ttun-aɣ ḍfaren timeḍwin-nsen.

Nniɣ-as i uwessar ann tanemmirt dduɣ s twwuri-inew.
Llig d aɣuleɣ s taddart affeɣ-d tameṭṭut-inew ur telli seqqsaɣ illi mani tekka imma-m,
tenna-iyi: "tedda ad nn-tessirɣud i ayt Muḥa acku da as-tettaru temɣart"
Nniɣ-as: ifulki llig di-sen nedra ula nekkni tumert-a.
Tenna-iyi nik yan wawal ur ẓḍareɣ ad t-ttuɣ,
tenna-iyi: " tessend a baba maɣ allig ur da tettaru tmeṭṭut n Muḥa acku da tettaker".
Nniɣ-as: mad am-t-innan?!
Tenna-iyi: "tenna-iyi imma wenna ittakern da as-ittekkes Yuc uyenna ɣur-s iẓilen g tudert-a".
Nniɣ-as d iɣef-inew ima willi da gi-tneɣ ittakern iḍ ula azal mayed asen-ikkes Yuc?
is asen-irna!.
Nniɣ-as nik i yelli ddu ɣer-as-d i imma-m ad aɣ tessmer kra n mayed nettetta.
Teddu tɣer-d i immas llig d-telkem ar tsawal ɣef mencek ad immer Muḥa ula tameṭṭut-nnes, seg mayed asen-inna umsegnaf da tettaru s kraḍ iyyiren d tumert-nnsen ur tli iwetta.
Nniɣ-as nik i tmeṭṭut-inew ixessa-aɣ ad nesker i Tanina gma-s, tezmummeg ḍsaɣ nniɣ-as i yelli yak a yelli trit gma-m mayed d tturard?.
tezmummeg ula nettat, yuman is tra gma-s neɣ d uletma-s mad d-tturar, acku nettat ur gi-s tefki yat.
Nekk d imma-s a rad yeccen akuray, imk-nna rad t-yecc ula Muḥa d temɣart-nnes.
________________________________
yura-tt: Mustapha El-bachyr
