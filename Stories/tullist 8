Da senṣiḍn ijawwan, da smussun isrẓemn d ssyafaɣ ak’rram nnsn ar ukan itḥllil tifdnin inu.  nniɣ d iɣf inu, waqila ijawwan n tayri ayan, iwin iyi d iwiz ar tasragt tis 3, macc immim iwiz ann, acku ur iyi d yiwi iɣf inu amr tawlaft nns, d iswingimn nttat ka d ccukkan, d nttat ka d ixaṣṣan fad ad tg tudert tajddigt iṛẓemn tujjut d kraygat ik’lan, ad mmattin igḍaḍ ar iggi nnɣ irirn izlan, ad ttmmr tafukt tg taḍṣa nns iẓenẓarn…
S ugudi n tsuginin (imaginations) cnanin as ujjiɣ isnṣiḍen ad aɣuln am izlan g umaḍal ann ihiyyan, d addur ixatern ad ẓeṛɣ taḍṣa nns g udm nns izddign, s aylliɣ nn qqennt walln inu min sisnt ssyafaɣ.

nkerɣ d zik g tufut, giti afra d iman idusn. ṛẓemɣ tadala nnɣ; had azzanen ad ttackan yan s yan sg tagssarin n usun nnsn.  ikad iẓil ad bddaɣ g umnid n waggur, ttmnidɣ idurar tkkat tafukt, tfel gisn imula d tifawt. ɣamaɣ sul yan mnnawt tusdidin ad anniɣ tixxutra nnsn g tiddi, d afa nnsn igan tinzar skernin ignna mgal iẓenẓarn n tafukt ẓẓggaɣnin g tufut, gan zun iɣ ad gisn ssumumn adwas, nna s zmern ad sis asin ijarifn xatrnin d ur jju knan. ma za issn, yak urd tawlaft-ad ad usin igrikkin g idurar n waṭlaṣ, ig ufgan yan dar tlla tẓẓiḍṛa d tzmmar n tudert, yall idmarn nns sul yini as, inna gigm iṛẓagn ssugerɣ as, inna akk’ gigm iṛẓagn ur ssar iyi iṛẓa…

Nsala tawuri nnɣ d inelmadn s unck lli mu ufiɣ. kigan ad tn ixaṣṣan n umɛinen (acquis) afad ad lkemn aswir-ad nna g llan tura. mayad mlan iyi t istaln imzwura lli asn smuttgɣ, ig waddad nnsn, wad iran tiwisi iggutn, d ad nit immaɣ ad gisn iṣku tirsal maɣf tbddadn imal g tɣri nnsn. ɣikkad as ar akk’ ttinin ingg’a inu g tinmal nna g swurayn,  d mayad ad nn akk’ ufan… d iɣ akk’ tsersd asɣiws g ma yuman iyyirn d usgg’as, immar d gis telkemd kra. acku ur dari gdi ɣa yan uswir nna ɣf rad tduld iɣf nnk, is dari kraḍ iswirn sul iyugannen… ɣayan ilmma aɣf rad skerɣ tawuri inu s unck nna mu ẓḍaṛɣ, min qqelɣ s kra n tmkerra (miracle) ad tffeɣ g inelmadn a…

Unck nna mu ẓḍaṛɣ, snamkɣ sis kraygat ad didsn tskerɣ, awr imil…
________________________________
yura-tt: Ɛebdellah Ṛacdi
