
G umwan-ad mmeṭfaṛn imeǧa. Illa wa-nna ikkan ignna yili wa-dda icann g uzuɣ n wacal. Iggudey uneɣmis isseɣbaln aha idrus wa-nna issumurn. Illiɣ ilgẓ wakal n Undunusya ddeln itsn imezdaɣ s ixenbirn n gemma nsen. Iggut may d iggezn akal. Ar skurkuḍn iwdan d iserdasn n warray d wi-yyaḍn ɣif isabiln (les victimes) icbubbern (icbbern bezzaf) s tudert. Ffiqsn itsn iberdan d tleggʷiw, ɣḍelnt itsent tgemma tulmiḍin (fragiles). Iɣerswl wa-nna innebdrn g ilictew n wuṛɣ neɣ n wanas, ur yad issinn taṭfi n uɣṛuṛḍ (anudm ɣban). Illas wasf uggar n yiḍ. Irmɣ umezdaɣ s umeǧa ixatern imci nna xelԑn imezdaɣ n tmazirt nneɣ kud tebbeḍy yat terḍumt n uԑḍ (au sens figuré gaz) jaj n usakʷnu n imassen n uradab. Ur ikki cigan n uzmz alley ffeɣn g itsn ifensa(tɣemṛin) n umaḍal igengamn, zuffan aha xelxḍn iquccutn (petites branches), izuway, (branches minces) d ickkaḍn neɣ iceṭḥan (grandes branches) aha unzn day ṛẓin, bḍun d igencicn, mun d waman. Igengamn «Maykl» d «Laban» d … ar sseqlulluyn ay-nna ihtutiyn (fragile), ad ig tureft neɣ iga ca n uskkin yaḍn, ar ssenstamn ay-nna ur ibddin ɣif tirsal tiquṛaṛin ad ig axertaffu (tigmmi inmalan ad terdl) neɣ iga taxendaccut (Tigmmi irdeln) neɣ taḥenḍṛut(tigmmi n tallaɣt d walim neɣ ti-n uzallun). Igusifn n waman d uzwu ar ttezlaɣn s iwdan ibeltaxn (iwḥeln bezzaf), s iḥiburn iggarn iɣfawn nsen s uzelzf, ittiɣiln is lan igeltamn as ttemnalan d imzaz. Ur asn injim xas wa-nna izedɣn anjuj neɣ tisefri (azdduɣ illan g ijjeyal) idd wa-nna ur izdiɣn xa yan uxerdus (azdduɣ illan ddaw uzuɣ n wacal) hat ar icṛubbuc g waman. Aɣuln izeglaln d iɣulad amm isaffen. Ar qqazn iberdan iddeln s ukwa (iceḍṛan), ar ḥerriyn imelɣaɣusn (ay-nna n temsest neɣ n waluḍ ittilin g wabuḍ n wasif neɣ n wugguy ,sédiments) d tecwawayin (ay-nna usiyn waman). G ignna ur iman yan usafg d ubrid nnes aha ittuttey s acal, ssefn imnayn nnes inffutn nsen .G tmazirt nneɣ yutm yan umegtar i uɣaras n wuzzal neɣ s tawalt yaḍn aɣerzal aha imlilley. Issenkr umxix -ad taɣuyyit n useylel. Ngiyn igusifn n imṭṭawn zeg wallen n tedyalin d igujiln d imalgn d imerjaln. Taqisust- ad tessaɣ tagerṭeṭṭuct n wulawn nsen. Dderfn udmawn n umḍaṛa (la solidarité) s wammasn n umssebgw n usafa taf ad nufn s usafa (le sang) bar id ur zzeɣzifn tudert i imtturtsn mi tussa tajjma, ittemnalan d uzelzf (le risque)n umtan. Illa ugerwaw n warray uɣzim (protection civile)ar ittasey isabiln s ururd mar adtn issiwḍ s ugalaẓ aserdasan. Zzegẓn itsn iwdan. Ar ttegeynann waggagn i Wallah
akeswawat ad yarey imezdaɣ zeg may d igan taqisust. Aras tettern itsn adasn yazn amur nsen n unẓaṛ ilan anfu. Iɣfawl yan digsn aha inna: «Mriddi ugufsu n medden ur inni ad igren umeɣni, ur dat icttey cra ar d taɣ yat tunant amm ti d ubbaqqey n Al qaram».
________________________________
yura-tt: Aghazaf Mohammed 
17/10/2018/2968

