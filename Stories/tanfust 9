
ⵓⵔ ⵜⵜ ⵢⵉⵡⵉ ⵖ ⵢⴰⵜ, ⵜⴰⵡⵡⵓⵔⵉ ⵏⵏⵙ ⵓⵔ ⵜⴳⵉ ⴰⴱⵍⴰ ⵜⵓⴽⴽⵕⴹⴰ, ⵍⵍⵉⵖ ⵉⵥⵕⴰ ⵎⵉⴷⴷⵏ ⴽⴽⵎⵏ ⴽⵓⵍⵍⵓ ⵇⵇⵏⵏ ⴷ ⵢⵉⵎⴰⵡⴻⵏ ⵉⴳⵉⵡⵔ, ⵢⴰⵎⵥ ⴰⴽⴰⵍ ⴰⵔ ⵉⵙⵡⵉⵏⴳⵉⵎ ⵖ ⵓⴼⵙⵙⴰⵢ ⵏ ⵜⴱⵕⵕⴰⵏⵜ ⴰⴷ, ⵖⵉⵏⵏ ⴰⵖ ⴷ ⵉⴽⵯⵜⵉⵢ ⵍⵃⴰⵊⵊ ⵍⵍⵉ ⵜ ⴰⴷⵍⵉ ⴱⴷⴷⴰ ⵉⵟⵟⵓⵚⵚⵓⵏ ⴰⴷ ⵢⵉⴼⵍ ⴰⴱⵔⵉⴷ ⵏⵏ ⵍⵍⵉ ⵢⵓⵎⵥ, ⵉⴽⵯⵜⵉⵢ ⴷ ⵓⵍⴰ ⵉⵙ ⴰⵙ ⴰⴷⵍⵉ ⵉⵏⵏⴰ ⴰⴽⴽⵉⴷ ⴰⴷ ⴷⴰⵔⵉ ⵜⵙⵡⵓⵔⵉⵜ ⵜⵜⵀⵍⵍⵓⵖ ⴳⵉⴽⴽ, ⵢⵉⵏⴽⵔ ⵏⵉⵜ ⵉⵙⵖⵓⵙ ⵜⴰⴼⴽⴽⴰ ⵏⵏⵙ, ⵢⵉⵙⵏⴼⵍ ⵢⵉⴱⴻⵔⴷⴰⵏ ⵏⵏⵙ, ⵢⵉⴼⴼⵉⵖ ⵉⵎⵉⴽⴽ ⵏ ⵡⴰⵎⴰⵏ ⵊⵊⴰⵏⵉⵏ ⴼ ⵢⵉⵖⴼ ⵏⵏⵙ, ⵢⵉⵍⵙ ⵢⴰⵏ ⵓⵊⵍⵍⴰⴱⵉ ⵢⵓⴽⵔ ⵜ ⵉⴷ ⴰⴷⵍⵉ ⵖ ⵎⴰⵏⵉ, ⵉⴼⴼⵉⵖ ⵏⵉⵜ ⴰⵔ ⵉⵜⵜⴰⵣⵣⴰⵍ ⵙ ⵜⵃⴰⵏⵓⵜ ⵍⵍⵉⵖ ⴰ ⵉⵜⵜⴳⵉⵡⵔ ⵍⵃⴰⵊⵊ ⵢⴰⴼⴼ ⵜⵜ ⵉⵏ ⵜⵇⵇⵏ, ⵉⵙⴽⵔ ⵏⵉⵜ ⴷⴰⵔⵙ ⵖ ⵜⴳⵎⵎⵉ, ⵢⵉⵙⴷⵓⵇⵇⵕ ⵜⴰⴳⴳⵯ ⴷ ⵙⵉⵙ ⵢⵉⵍⵍⵉⵙ ⵖ ⵓⵙⵕⵥⵎ ⵏ ⵜⴳⵎⵎⵉ ⵜⵉⵏⵉⵢ ⴰⵙ :
_ ⵎⵄⴰⴷ ⴰⴽ ⴷ ⵉⴳⴰⵏ ⵢⵉⴹⴰⵕⵏ ⴰ ⵢⵉⵎⵉⴽⵔ ⵙ ⵜⴳⵎⵎⵉ ⵏⵏⵖ!?
ⵉⵔⴰⵔ ⴼⵍⵍⴰⵙ ⵉⵙ ⴰⵙ ⵉⵏⵏⴰ:
- ⴰⴷ ⴰⴽⵯⵔⵖ ⵓⵍ ⵏ ⵢⵉⵍⵍⵉⵙ ⵏ ⴱⴱⴰ ⵍⵃⴰⵊⵊ ⵉⵖ ⴰⵙ ⵓⴼⵉⵖ.

ⵜⴰⴼⵔⵓⵅⵜ ⵜⵙⵎⵎⵕ ⵖ ⵡⴰⵏⵙⴰ ⵏⵏⵙ, ⵜⴰⵎⵔⴰⵔⵓⵜ ⵜⴰⵏⴰⵜⴰⵎⵜ ⵜⵙⵙⴼⵍⴷ ⴰⵙ ⴰⵙⵙ ⴰⴷ ⵖ ⵉⵎⵉ ⵏ ⵖⵡⴰⵍⵍⵉ ⵉⴱⵉⴷⴷⵏ ⵖ ⵢⵉⵎⵉ ⵏ ⵜⴰⴳⴳⵓⵔⵜ, ⵓⵔ ⵏⵏ ⵜⴻⵜⵉⵎ ⵣⵓⴷ ⴰⵡⴰⵍ ⴰⴷ ⵜⵖⴰⵍ ⴱⴷⴷⴰ ⵉⵙ ⵜⵜ ⵢⵉⴼⵍ ⵓⵙⵏⵎⵓⴷⴷⵓ ⵉⵜⵜⵓ ⵜⵜ ⴰⵢⵍⵍⵉⵖ ⵜⴳⴰ ⴰⵏⴱⵓⵔ ⵢⵓⵔⵔⵉ ⴷ ⵢⴰⵡⵉ ⵢ-ⴰⵙ ⴷ ⵉⵎⵉⴽⵔ, ⴰⵎⵓⴽⵔⵉⵙ ⵡⴰⵀ! ⴱⴰⴱⴰⵙ ⵉⴱⴱⵉⵢ ⴰⵡⴰⵍ ⴷ ⵢⵉⵎⵉⴽⵔ ⴱⵍⴰ ⵜⵜ ⵉⵙⵇⵇⵙⴰ, ⵎⴰⴽⴽ ⵎⴰ ⵔⴰⴷ ⵜⵙⴽⵔ ⵓⵔ ⴰⴷ ⵜⴰⴼⵉⵢ ⴰⵔⴳⴰⵣ, ⵜⵡⵙⵙⵔ ⵖⴰⵢⴰⵏⵏ ⴰⴼ ⵔⴰⴷ ⵓⵔ ⵜⵉⵏⵉ ⵓⵀⵓ, ( ⵖⴰⵢⴰⴷ ⴰⴷ ⵜⴳⴰ ⵜⵏⴱⵓⵔⵓⵜ ⵢⵉⵍⵍⵉⵙ ⵏ ⵍⵃⴰⵊⵊ ⵖ ⵢⵉⵖⴼ ⵏⵏⵙ ⵍⵍⵉⵖ ⵜⵙⵙⴼⵍⴷ ⵉ ⵢⵉⵎⵉⴽⵔ, ⵎⵇⵇⴰⵔ ⵓⵔ ⵜⵙⵙⵉⵏ ⵎⵄⴰⴷ ⴰⵙ ⴷ ⵉⴳⴰⵏ ⴰⴹⴰⵕ ⵙ ⵜⴰⴳⴳⵓⵔⵜ ⵏⵏⵙⵏ), ⵖⴰⵢⴰⵏⵏ ⴰⴼⴼ ⴰⵙ ⴷ ⵜⵏⵏⴰ :
- ⵇⵇⵍ ⵀⴰⵢⵢⵉ ⵓⴽⵉⵖ ⵏⵏ, ⴰⴷ ⵓⵔ ⵜⵎⵎⵉⵙⵙ ⵜ ⵖ ⵡⴰⵏⵙⴰ ⵏⵏⴽ, ⴽⵡⵡⵕ ⴰⴷ ⵖⵔⵖ ⵓⵉⴱⴰⴱⴰ ⴰⴷ ⴽ ⵉⴷ ⵉⵙⵙⴽⴽⵉⵎ.
ⵉⵎⵉⴽⵔ ⴰⵔ ⵖⵉⵍⴰⴷ ⴰⴷ ⵖⴰⵢⵍⵍⵉ ⵉⴳⴰ ⵖ ⵢⵉⵅⴼ ⵏⵏⵙ ⵢⵉⵡⵉ ⵢ-ⴰⵙ ⴷ ⵢⵉⵍⵙ ⵏⵏⵙ ⵓⴳⴳⴰⵔ ⵏⵏⵙ ⵓⵔ ⵜ ⵜⵓⵎⵉ ⵜⵓⵎⵔⵜ ⵉⴽⴽⵓⵙⴰ ⴽⵓⵍⵍⵓ ⵓⵣⵎⵓⵎⵎⴳ ⵓⴷⴻⵎ ⵏⵏⵙ ⴰⵢⵍⵍⵉⵖ ⵉⵥⵥⴰ ⵖ ⵢⵉⴽⵎⵎⴰⴽⵏ ⵍⵍⵉ ⵜ ⵢⵉⴽⵔⵣⵏ, ⵢ-ⵉⵕⵥⵎ ⴷ ⵏⵉⵜ ⵡⴰⴳⴳⵓⵔ, ⵉⴼⴼⵉⵖ ⴷ ⴷ ⵓⵀⴷⴷⵓⵏ ⵏⵏⵙ ⵢⴰⴼⴼ ⴷ ⵉⵎⵉⴽⵔ ⴷ ⵓⵊⵍⵍⴰⴱⵉ ⵏⵏⵙ, ⴰⵔ ⵏⵉⵜ ⵢⵉⵜⵜⴹⵚⵚⴰ ⵢⵉⵏⵉ:
_ ⵉⵙ ⴷ ⴽⵢⵢⵉⵏ ⴰⴷ ⵉⴳⴰⵏ ⴰⵔⴳⴰⵣ ⵍⵍⵉ ⴼ ⵉⵢⵉ ⴷ ⵜⵙⵎⴰⵜⵜⵉⵢ ⵜⵏⴰⴼⴰⵍⵜ ⴰⴷ, ⴰⴷ ⵀⵍⵍⵉ ⵉⵖ ⵔⴱⴱⵉ ⵜⵉⵎⴳⴳⵓⵔⴰ ⵏ ⵡⴰⵙⵙ ⴰⴷ ⴷ ⵓⴼⵓⵍⴽⵉ, ⵎⵄⴰⴷ ⴰⴽ ⴷ ⵉⴳⴰⵏ ⵢⵉⴹⴰⵕⵏⵏ ⵓⴽⴰ ⵏ, ⵉⵎⴰ ⵜⵎⴰⵜⴰⵔⵜ ⵜⵓⵙⵉⵢ ⵜ ⵜⵎⵍⵙⵉⵜ ⵏⵏⴽ, ⴷ ⵜⴰⵣⵣⵍⴰ ⵏ ⵜⵏⴱⵓⵔⵜ ⴰⵏⵏ.
ⵉⵎⵉⴽⵔ : ⵏⴽⴽⵉⵏ ⴰ ⵍⵃⴰⵊⵊ ⴽⵔⴰ ⵏ ⵜⵡⵡⵓⵔⵉ ⴽ ⴰⴷ ⵉⵢⵉ ⴷ ⴷⴰⵔⴽ ⵉⴳⴰⵏ ⵢⵉⴹⴰⵕⵏ, ⵎⴰⴽⴽ ⵍⵍⵉⵖ ⵥⵕⵉⵖ ⵢⵉⵍⵍⵉⴽ ⵉⵏⵉⵖ ⵓⵔ ⴰⴷ ⴰⴽⴽⵯ ⴰⴼⵉⵖ ⵎⵄⴰⴷ ⵜⵜ ⵢⵓⴼⵏ ⴰⴷ ⵉⵢⵉ ⴷ ⵜⵙⵓⵔⵔⵉⵢ ⵙ ⵓⵖⴰⵔⴰⵙ ⵏ ⵓⴼⵓⵍⴽⵉ ⵍⵍⵉ ⴼ ⵉⵢⵉ ⴰⴷⵍⵉ ⵜⵓⵚⵚⵉⵜ, ⵉⵖ ⵜⵔⵉⴷ ⴰ ⴱⴱⴰ ⵍⵃⴰⵊⵊ.
ⵍⵃⴰⵊⵊ: ⵏⴽⴽⵉⵏ ⵏⵏⵉⵖ ⴰⴷⵍⵉ ⴰⴷ ⴽ ⵉⵏⵏ ⵙⵡⵉⵍⵉⵖ ⵖⴰⵔ ⵉⴱⵉⵜ ⵏⵏⴰⵕ ⵏ ⵍⵃⵎⵎⴰⵎ, ⵎⴰⴽⴽ ⵉⵖ ⵏⵏ ⵜⴳⵉⵜ ⵉⵎⵉⴽⵔ ⵜⴳⵉⵜⵜ, ⴰⵔ ⵙⵔⴽ ⵜⵜⵇⵍ ⵖ ⵜⵉⴼⵍⵓⵜ ⵜⴽⴽ ⵜ ⵉⵢⵉ ⴷ ⴰⵙⴽⵙⵍ, ⵜⴽⴽⵎ ⵜ ⵉⵢⵉ ⴰⵔ ⴰⵏⵡⴰⵍ, ⵎⴰ ⵔⴰⴷ ⴰⴽ ⵉⵏⵉⵖ ⴰⴷ ⵏⵥⵕ ⵜⴰⵏⴰⴼⴰⵍⵜ ⴰⵏⵏ ⵎⴰ ⵔⴰⴷ ⵜⵏⵏⴰ.
ⵓⵔⵜⴰ ⵉⵙⵎⴷ ⴰⵡⴰⵍ ⵏⵏⵙ, ⵙⵉⵖ ⴰⵙ ⴷ ⵜⵏⵏⴰ ⵢⵉⵍⵍⵉⵙ:
- ⴰⵡⴰⵍ ⵡⵉⵏⴽ ⴰⴷ ⵉⴳⴰ ⴰ ⴱⴰⴱⴰ, ⴷ ⴰⴷ ⵓⵔ ⵜⵜⵓⵜ ⵉⵙ ⴰ ⵜⵜⵉⵏⵉⵏ ⵉⵖ ⵜⴽⵚⵉⴹ ⵜ ⵙ ⵡⴰⵢⴷⴰ ⵏⵏⴽ, ⵜⴼⴽ ⵜ ⵜⵉⴹⴰⴼ ⵉ ⵡⴰⵍⵍⵉ ⵖ ⵜⴽⵚⵓⴹ ⵜ.
ⵍⵃⴰⵊⵊ ⵊⵍⴰⵏ ⵜ ⴰⵙ, ⵓⵔ ⴰⴽⴽⵯ ⵙⵓⵍ ⵉⵍⵍⵉ ⵎⵄⴰⴷ ⵉⵜⵜⵉⵏⵉⵢ ⵓⴳⴳⴰⵔ ⵏ ⵖⴰⵢⵍⵍⵉ ⵎⵓ ⵉⵙⵍⵍⴰ ⵖ ⵢⵉⵎⵉ ⵏ ⵢⵉⵍⵍⵉⵙ, ⵖⴰⵢⴰⵏⵏ ⴰⴼⴼ ⵉⵙⵔⵙ ⴰⴼⵓⵙ ⵏⵏⵙ ⴼ ⵢⵉⵖⵉⵔ ⵏ ⵢⵉⵎⵉⴽⵔ ⵢⵉⵏⵉ ⴰⵙ:
- ⵖⵉⴽⴰⴷ ⴰ ⵎⵓ ⵜⵜⵉⵏⵉⵏ, ⵏⵔⵡⵍ ⴷ ⵖ ⵓⵏⴳⵉ, ⵏⴻⵏⵙ ⵏⵏ ⵖ ⵜⴰⵍⴰⵜ, ⵊⵍⴰⵏ ⵜ ⵉⵢⵉ, ⵖⴰⵔ ⵏⵏⵉⵖ ⴰⴷⵍⵉ ⴰⴷ ⵙⵔⴽ ⴽⵔⵣⵖ, ⵜⵣⵡⵉⵔ ⴽⵢⵢⵉⵏ ⵜⵙⵔⵓⵜ ⵜ ⵙⵔⵉ, ⵉⵡⴰ ⵃⵕⴽ ⵜⵃⵓⵕⵕⵓ ⵜ ⵀⵍⵍⵉ, ⵜⵇⵇⵉⵍ ⵜ ⵏⵏ ⴰⵏⵔⴰⵔ, ⴰⴷ ⴰⴽ ⴳⵉⵙ ⵓⵔ ⵉⵎⵎⵔⴽⵙ ⴳⴰⵔ ⵓⴹⴰⵕ, ⵜⴽⵙ ⵜ ⵏⵏ ⵉ ⵜⵓⴳⵜⵜ ⵏ ⵡⴰⵡⴰⵍ, ⴷ ⴰⴷ ⵓⵔ ⵜⵉⵊⵊ ⵜ ⵢⵉⵎⵉ ⵏⵏⴽ ⴰⴷ ⵉⵕⵥⵎ ⴰⴷ ⴰⴽ ⵓⵔ ⵢⵉⵍⴽⵎ ⵢⵉⵍⵙ ⵏⵏⴽ ⴰⴽⴰⵍ, ⵉⵎⴰ ⵀⴰⵏⵏ ⴳⵉⴳⴰⵏ ⴰⴷ ⵉⵙⵙⵏⵏ ⵉ ⵡⴰⵡⴰⵍ, ⵉⵣⵣⵏⵣ ⵜⵓⵎⵥⵉⵏ ⵖ ⵉⴳⵔⴰⵏ, ⴰⵔ ⵉⵜⵜⴰⵣⵣⴰⵍ ⴰⵔ ⵙⵔⵙⵏⵜ ⵉⵙⵉⴳⴳⵉⵍ ⵉⴳⵍⵍⵉⵏ ⵖ ⵓⵏⵔⴰⵔ, ⵉⵊⵍⵓ ⵓⵙⵙⴰⵏ, ⵓⵔ ⴷ ⵉⴷⵓⵢ ⴰⵢⵍⵍⵉⵖ ⴷ ⴼⵍⵍⴰⵙⵏ ⵢⵓⴽⵉ ⵓⵏⵡⴰⵍ.
________________________________
ⵉⵙⵙⵓⵖⵍ ⵜⵜ: ⵎⵓⵃⴰ ⵃⴰⵢⴷⴰ
