
Sksuɣ d sg tsṛẓmt n tgmmi nnɣ inniyɣ d idsn icirran ar tturarn. Gan sḍis ; ku kṛaḍ kkn d yat tsga ar smraran tacamma n uḍaṛ. Tiklt ar tayḍ ha yat thirit1 tnks tn d bddn amẓn tawjja ard tzry. Ibarazn n tswak2 ɣurnnɣ ur llin, ur asn ittyasy unzgum i tarwa ula asn ittuskar ma g ssufuɣn immir3 nna gisn ignn. Ar nn tettafad icirran n kuẓ d mraw n usgg°as d wattayn nna ar ttgawarn ddaw igidar minzi ur llint tg°mma tidlsanin4 nɣ d is awd ur skirnt tawuri nnsnt ig yad llant. Tzry thirit uɣuln d ifrxan s tunnunt nnsn ar diɣ ttmgarn tacamma, ar tt ttẓẓln wanna tt yumẓn ikk°m tt.
Ar d kttiɣ ussan n tamẓit lli g nn nsul g tmazirt ; ar ntturar s uzir ammas n waqqa bu iẓṛan ibrrin ar ssncafn. Utnt aɣ tfakkcwin5, ingi d ifdn s idammn ngr as alxix nass t s yan uxrruq nzzry nn anmuqqar. Mani g day nufa ka n ubaraz amsllk ad digs nazzl nini ka ɣurnnɣ illan.
Ssbddn diɣ icirran tacamma, maka tiklt agi ur d tihirit ka ! Yan urba amẓyan bu wazzar awraɣ, iga tismmaqqalin ils yan ukrbay ag°jḍaḍ azgg°aɣ. Yuws n yan uṛumy dda izdɣn da ur imaṭl aya, maka irwas is d mḥḥra ayd d yuwy tarwa nns. Ar isqsa iḥamucn lli ar ttmsksiwn grasn ; ig isawl yall d talmikkat nna yumẓ g ufus nns ayffas ar srs iggar alln qzzn gis akk° iḥnjirn. 
Yamẓ tt yan sigsn isrs tt g tsga n ubrid, iwt as s ufus iskn (inεt) as tacamma, irms6 uṛumy amẓyan is as inna urar dinnv. Ur asn akk° inni uhu yaɣ nn abaraz mqqar ta ur ilkim awttas nns. 
“Itri ; ddu awy d ka n tisnt g tḥanut..” Tnna t id mma, skrɣ s wawal nns, lsɣ lfuqya inw ggzɣ iskfal ccḍɣ druɣ ṛẓiɣ acku llasn iddɣ nn diɣ tbby ttrisinti ass a. Ad tinid is ɣurnnɣ isukan7 n tiṭṭ n iɣzr !!
Mar ad ftuɣ s tḥanut iqqan d ad zriɣ ɣf imurarn imẓyann lli. Iẓṛa i day uṛumy yini iyi d : “s’il vous plait ; ou se trouve la poubelle ?! ”
(“txilk ; mani g illa waÏÏaËËu n warras ?”)
“maɣ allig as t ur tskinm ?!” Sqsaɣ icirran irar d walli isrsn lmikka g tsga n uɣaras yini d min anbuttl : “ar ɣifnnɣ ittblbuḍ ur nssin ma s as nttrar, d aṭṭaṛṛu yaggug nn, is tssnd ma g nn illa ? Anɣnan !”
Idwt8 iyi uḥnjir agi lumn dɣi g ssnɣ is ikka usslmd nnɣ afus, slawan akk° tafransist. Aṛumy amẓyan ar isqlulluy talnin nns ar aɣ tnt issiwiy.
“suives moi !” (“äfuë iyi !”) Nniɣ as t nddu, nftu nddu div, nddu nddu… allig druɣ nn ur ngula, sknɣ as tt : “la voilà !” (“ha tt nn”)
“ooh ! Elle est très loin !” (“uh! Taggug d kigan !”) Inna t id umẓyan rarɣ as ka yukz t ka uhu :
“oui, dommage ! Labas ma ayd tt tufid..” 
Ur ɣiyɣ ad as sknɣ adɣar ddaɣ anxmaj nna g nsmun arras nkk°ni. Igr s talmikkat nns.. Izri d tamṣiṛt.
________________________________
Yura-tt: Ɛaziz manni