
ⴱⵍⵄⴹⵉⵎ ⵉⴳⴰ ⵢⴰⵏ ⵓⴼⴳⴰⵏ ⴰⵏⴰⴼⴰⵍ ⵏⵏⴰ ⴱⴷⴷⴰ ⵉⵙⵙⴼⵔⴰⵖⵏ ⵜⵉⵖⴰⵡⵙⵉⵡⵉⵏ
ⵢⴰⵏ ⵡⴰⵙⵙ ⵉⴳⴳⴰⵡⵔ ⴱⵍɛⴹⵉⵎ ⴷ ⵜⵎⵖⴰⵔⵜ ⵏⵏⵙ ⵍⵍⵉⵖ ⴽⴽⴰⵏ ⵉⵎⵏⵙⵉ ⵎⵙⵙⴰⵡⴰⵍ ⴷ ⵢⵉⵖⴼⴰⵡⵏ ⵏⵏⵙⵏ , ⵢⴰⵏ ⵉⵎⵉⴽⴽ ⵉⵥⴽⴽⵔ ⴷⵉⴷⵙ ⴱⵍɛⴹⵉⵎ ⵉⵏⵏⴰ-ⴰⵙ “ⴽⵎⵎⵉ ⵓⵔ ⴰⵔ ⵜⵙⴽⴰⵔⴷ ⴰⵎⵢⴰ ⵜⴽⴽⵎⴷ ⵖⴰⵔ ⵜⵉⴳⵎⵎⵉ ⵜⵉⵍⵉⴷ ⵖⴰⵙ ⴳ ⵓⵎⴰⵍⵓ ⵜⵙⴰⵍⴰⴷ ⵖⴰⵔ ⴽⵔⴰ ⵏ ⵜⵡⵓⵔⵉ ⴼⵙⵙⵓⵙⵏ ⵜⴰⴳⵯⵎⴷ ⴽⵔⴰ ⵏ ⵡⴰⵎⴰⵏ … ⴷ ⴽⵔⴰ ⵏ ⵀⵜⵜⴰⵢ (ⵡⴰⵍⵓ) “.

ⵉⵏⵏⴰ-ⴰⵙ ⴷⴰⵖ “ⵏⴽⴽⵉ ⴰⵔ ⵜⵜⴽⵔⴼⴰⵙⵖ ⵜⴰⵖⴰⵡⵙⴰ ⵉⵏⵓ ⵜⴳⴰ ⵜⵜ ⵜⴰⵢⵙⵙⴰ ⴰⵔ ⵙⵙⵓⴼⵓⵖⴻⵖ ⵉⵀⵔⴰⵢ ⴰⵔ ⴽⵙⵙⴰⵖ ⴰⵔⵉⴹ ⵏ ⵡⴰⵔ ⴰⴹⴰⵏ ⴰⵔ ⵜⵜⵎⵔⵔⴰⵜⵖ … ⴰⴼⵍⵍⴰ ⵏ ⵡⴰⵡⴰⵍ ⴷⴰ ⵜⵜⵎⵔⵔⴰⵜⵖ ⴱⴰⵀⵔⴰ “.
ⵜⵔⴰⵔ-ⴷ ⴼⵍⵍⴰⵙ ⵜⵎⵖⴰⵔⵜ ⵏⵏⵙ ⵜⵏⵏⴰ-ⴰⵙ “ⵉⵡⴰ ⵓⵔ ⴷ ⵖⵉⴽⵏⵏⴰ ⴰⴷ ⵜⵙⴽⴰⵔⴷ ⴽⵉⵢⵢ, ⴰⴽⴽⵉ-ⴷ ⴽⵉⵢⵢ ⵜⵡⴰⵍⴰⴷ ⵜⴰⵡⵓⵔⵉ ⵏ ⵜⴳⵎⵎⵉ , ⴼⴰⴷ ⴰⵙ ⴼⴼⵓⵖⴻⵖ ⵏⴽⴽⵉ ⴰⴷ ⴽⵙⵖ ⵀⵓⵎⴰ ⴰⴷ ⵏⵥⵕ ⵜⴰⵎⴰⵔⴰ ⵎⴰⵏⵉ ⴳ ⵜⵍⵍⴰ, ⵉⵙ ⴷ ⴱⵕⵕⴰ ⵏⵖ ⴷ ⴰⴳⵯⵏⵙ !! “.

ⵙ ⵜⵉⴷⵜ ⴳ ⵜⵏⵣⴰⴳⵜ (ⵜⵉⴼⴰⵡⵜ) ⵏⴽⵔⵏ-ⴷ ⵣⵉⴽⴽ, ⵉⵏⴽⵔ-ⴷ ⴱⵍɛⴹⵉⵎ ⵉⴱⴰⵍⴰⴽ ⵉⵍⴽⴹ(ⵉɛⵊⵏ) ⵜⴰⵀⴽⵓⴽⵜ ⵏⵏⵙ ⵉⵙⵙⵏⵓ-ⵜⵜ ⵜⴰⵢⵉⵍⴳⵉ ⵉⴼⴽ-ⵜⵜ ⵉ ⵜⵎⵖⴰⵔⵜ ⴷ ⵡⴰⵎⴰⵏ ⴷ ⴰⵢⵍⵍⵉ ⵔⴰ-ⴷ ⵜⴽⴽ ⵉⵏⵏⴰ-ⴰⵙ “ⵣⴰⵢⴷ ⵀⴰⵜⵉ ⵏⴽⴽⵉ ⵙⵜⵀⵏⵏⵉⵖ ⴽⵎ ⴳ ⵎⴰⵢⴰ-ⴷ “.
ⵢⵓⵔⵔⵉ-ⴷ ⵏⵜⵜⴰ ⵍⵍⵉⵖ ⵜⴷⴷⴰ ⵜⵎⵖⴰⵔⵜ ⵉⴳⵏ , ⵜⴰⵖⴰⵡⵙⴰ ⵜⴰⵎⵣⵡⴰⵔⵓⵜ ⵉⵙⴽⵔ-ⵜⵜ ⵉⴳⵏ ⴰⵔ ⵢⴰⵜ ⵜⵉⵣⵉ … ⵢⵓⴷⴷ ⴰⵙ ⵏⵏ ⵉⴹⵚ ⵉⵏⴽⵔ-ⴷ ⵢⴰⴼ-ⴷ ⴰⴽⵓⴷ ⵉⴷⴷⴰ ⵉⵣⴳⵉⵔⵏ ⵍⵍⴰⵏ ⴳ ⵜⴳⵎⵎⵉ ⵓⵔ ⴽⴽⵉⵏ ⵓⵔ ⵙⵡⵉⵏ , ⴰⵔⵔⴰⵙ ⵓⵔ ⵢⴰⴼⵓⴹ , ⵉⴼⴽⴽⴰⵏ ⵓⵔ ⴰⵔⵓⴷⵏ, ⴰⵎⴰⵏ ⵓⵔ ⵜⵏ ⵉⴷ ⵢⵓⴳⵎ, ⵉⴽⴽⴽⵓⴹⵏ ⵓⵔ ⵜⵏ ⵉⴷ ⵢⵉⵡⵉ ⴰⵍⴽⴽⴰⴹ (ⵍɛⵊⵉⵏ) ⵓⵔ ⵜ ⵉⵍⴽⴹ(ⵉɛⵊⵉⵏ) ⵓⵔ ⵉⵙⵙⵏⵡⵉ . . . ,

ⵢⵓⵏⵏⴰ ⴰⴽⵓⴷ ⵉⴷⴷⴰ-ⴰⵙ ⵜⴰⵎⵖⴰⵔⵜ ⵉⴳ ⴷ ⵜⵓⴽⴽⴰ ⵔⴰ ⴷ ⵜ ⵉⴷ ⵜⴰⴼ ⵓⵔ ⵉⵙⴽⵉⵔ ⴰⵔⴰ , ⵉⵏⵏⴰ “ⵙ ⵢⵉⵙⵎ ⵏ ⵢⵉⵍⵍⵓ ⴰⴷ ⵙⵔⴱⵉⵖ ⴰⴷ ⴽⴰ ⵀⵍⵍⵉ ⴰⵡⵉⵖ ⴰⵎⴰⵏ > > .
ⵉⴱⴰⵍⴰⴽ ⵉⴱⴱⵉ ⵜⵉⵣⵣⵍⴰ ⵉⵙⴽⵔ ⵉⴳⴳⵉ ⵏ ⵜⵏⵓⴹⴼⵉ , ⵢⴰⵡⵉ ⴷⵉⴷⵙ ⴰⴱⵓⵇⵇⴰⵍ ⵍⵍⵉ ⵏ ⵉⴷⵇⵇⵉ , ⴰⵔ ⴷ ⵉⵜⵜⴰⵍⵍ ⴰⵎⴰⵏ ⵉⵙⵔⴱⵉ ⵉⵙⵔⴱⵉ ⴰⵔ ⵉⴽⵜⵜⵓⵔ ⴰⴱⵓⵇⵇⴰⵍ ⴰⵢⵍⵍⵉⴳ ⵜ ⵉⴽⵜⴰⵔ ⵙ ⵜⵖⴰⵡⵍⴰ , ⵉⵏⴽⵔ ⵢⴰⵙⵉ-ⵜ , ⵢⵓⵙⵉ-ⵜ ⵉⵏⵏ ⵓⴽⴰⵏ ⵢⴰⵏ ⵎⵏⵏⴰⵡ ⵉⵥⵎⵎⵓⵥⵥⴰⵍ (ⵍⵎⵉⵜⵔⵓⵡⴰⵜ) ⵢⴰⴼ-ⵏⵏ ⴰⴳⴰⵢⵢⵓ ⵏⵏⵙ ⵉⵥⴹⴰⵢ, ⵢⴰⵎⵥ ⵏⵉⵜ ⴰⴱⵓⵇⵇⴰⵍ ⵍⵍⵉ ⵉⵙⵔⵙ-ⵜ , ⵉⵏⵏⴰ-ⴰⵙ “ⵉⵙ ⵔⴰ ⴷ ⵜⵣⵣⵉⴳⵉⵣⴷ ⵏⵖ ⴷ ⵓⴳⵓ, ⵀⴰⵜⵉ ⵏⴽⴽⵉ ⵓⵔ ⵥⴹⴰⵕⵖ ⴰⴷ ⴽ ⴰⵙⵉⵖ ⵙⴳ ⵖⵉⴷ ⴰⵔ ⵜⵉⴳⵎⵎⵉ !!! “.

ⵉⵡⴰ ⵀⴰⵜ ⴰⴱⵓⵇⵇⴰⵍ ⵍⵍⵉ ⵢⴰⴷⵍⵍⵉ ⵓⵔ ⵙⵉⵙ ⵉⵙⴰⵡⵍ … ⵉⵏⵏⴰ-ⴰⵙ ⴷⴰⵖ “ⵜⴰⴳⵉⴷ ⴰⴷ ⵜⵣⵣⵉⴳⵉⵣⴷ ?? ⵏⴽⴽⵉ ⵙⵙⵏⵖ ⵎⴰ ⵔⴰ ⴷ ⴰⴽ ⵙⴽⵔⵖ !!!”
ⵢⴰⵎⵥ ⵉⵍⵎⵎⴰ ⴽⴽⵔⵉⵟ ⵉⴽⵔⴼ-ⵜ ⴰⵎⵎⴰⵙ ⵏ ⵓⴼⵓⵙ ⵉⴽⴱⴱⵍ ⴷ ⴽⴽⵔⵉⵟ ⵉ ⵓⴷⵉⵙ ⵏⵏⵙ ⵉⴳ ⴰⵙ ⴽⴰⵍⴰ ⴰⴷ ⵜ ⵉⵙⵔⴱⵉ ⵙ ⵜⴳⵎⵎⵉ …. ⵉⵍⴽⵎ-ⵏⵏ ⵓⴽⴰⵏ ⵉⵎⵉ ⵏ ⵜⴳⵎⵎⵉ ⵙⵍⵍⵉⵖ ⴰⵙ ⵏⵏ ⵢⴰⴳⵓⵔ ⵓⴼⵓⵙ ⵏ ⵓⴱⵓⵇⵇⴰⵍ ⵉⵏⵏⴰ “ⵡⴰⴽⴽ ⵡⴰⴽⴽ ⵔⴰ ⴷ ⵉⵢⵉ ⵜⵏⵖ ⵜⴱⵍɛⴹⵉⵎⵜ , ⴰⴱⵓⵇⵇⴰⵍ ⵉⴽⴽⴰⵟⵟⴰ , ⵎⴰⵙ-ⴷ ⵓⴳⵎⵖ ⵓⵔ ⵉⵍⵍⵉ !!! ”
ⵉⵏⵏⴰ “ⴰⵊⵊ ⵣⴰ ⵖⴰⵢⵏⴰ … “.

ⵉⴱⴰⵍⴰⴽ ⴰⵔ ⵉⵙⵡⵉⵏⴳⵉⵎ ⵎⴰ ⵔⴰ ⴷ ⵉⵙⴽⵔ ??? ⵉⵏⵏⴰ “ⵜⴰⴳⵯⴼⴰⵢⵜ ⵓⵔ ⵜⵏⴷⵉ , ⵉⵥⵉⴹ ⵓⵔⵜⴰ ⵉⵥⴹⵉ, … ⵉⵏⵏⴰ-ⴽ ⴼⴰⴷ ⴰⴷ ⵉⵙⴳⵣⵍ ⵢⴰⵙⵉ-ⴷ ⵉⵥⵉⴹ ⵉⴳ ⵜ ⵉⵏⵏ ⴰⵎⵎⴰⵙ ⵏ ⵓⵣⵔⴳ ⴰⵔ ⵜ ⵉⵥⵥⴰⴹ ⵉⴳ ⵏⵏ ⵜⴰⴳⴽⴽⵓⵍⵜ ⴷⴳ ⵉⴳⴳⵉ ⵏⵏⵙ , ⴰⵔ ⵉⵙⵙⵏⴷⵓ ⵙ ⵢⴰⵏ ⵓⴼⵓⵙ ⴰⵔ ⵉⵥⵥⴰⴹ ⵙ ⵡⴰⵢⵢⴰⴹ ⵉⴽⴽⵙ-ⵏⵏ ⵓⴽⴰⵏ ⴽⵔⴰ ⵜⴽⴽⵉⵟⵟⵉ-ⴰⵙ-ⴷ ⴽⴽⵔⵉⵟ ⴰⵏⵏ ⵓⵔ ⵜⵜ ⵉⵣⵉⵢⵢⵕ , ⵜⴹⵕ-ⴷ ⵜⴳⴽⴽⵓⵍⵜ ⵏ ⵉⴷⵇⵇⵉ ⴳ ⵉⴳⴳⵉ ⵏ ⵓⵣⵔⴳ ⵜⴽⴽⵉⵟⵟⵉ ⵉⵔɛⵉ ⵓⵖⵓ ⴷ ⵓⴳⴳⵔⵏ ⵉⵙⵎⵓⵏ-ⴷ ⴰⴽⴽⵯ ⵉⵣⴰⵏ ⵏ ⴰⵢⵜ ⵓⵙⵓⵏ , ⵢⴰⵙⵉ-ⴷ ⵜⴰⵍⴰⵢⵜ ⴰⵔ ⵉⴽⴽⴰⴷ ⵉⵣⴰⵏ ⴰⵏⵏ ⴰⵢⵍⵍⵉⵖ ⴳⵉⵙⵏ ⵉⵏⵖⴰ ⵢⴰⵏ ⵓⵎⴹⴰⵏ (ⵍɛⴰⴷⴰⴷ) ⵢⴰⵙⵉ-ⵜⵏ ⵉⴷ ⴰⵔ ⵜⵏ ⵉⵙⵙⵉⴹⵉⵏ ⴰⵢⵍⵍⵉⴳ ⴳⵉⵙⵏ ⵉⵙⵙⵉⴹⵏ ⵎⴰ’ⴷ ⵉⵜⵜⴳⴳⴰⵏ ⵙⴰⵎⵔⴰ ⴷ ⵙⴰ 77 ⵏ ⵉⵣⵉ ⵢⴰⵙⵉ-ⴷ ⴰⵎⴹⴰⵏ(ⵍɛⴰⴷⴰⴷ) ⴰⴷ ⵉⵔⴽⵎ-ⵜ ⴳ ⵉⴳⴳⵉ ⵏ ⵢⴰⵜ ⵜⵊⵏⵡⵉⵜ ⵉⴼⵔⵙⵏ ⴰⵔ ⵜⵜ ⴱⴷⴷⴰ ⴷⵉⵙ ⵉⵜⵜⴰⵙⵉ ⴰⵏⵏⴰ ⵙ ⵉⴷⴷⴰ

ⵉⵏⵏⴰ “ⵡⴰⴽⴽ ⵡⴰⴽⴽ ⴰ ⵢⵉⵏⴼⵍⴰⵙⵏ ⵏ ⵢⵉⵍⵍⵓ ⵜⴰⴳⴽⴽⵓⵍⵜ ⵜⴽⴽⴰⵟⵟⴰ !!! “ⵔⴰ ⵜ ⵜⵏⵖ ⵜⴱⵍɛⴹⵉⵎⵜ …. ⵉⵏⴽⵔ ⵉⴼⵍ ⵖⴰⵢⴰ-ⵏⵏ , ⵉⵏⵏⴰ-ⴽ “ⴱⴰⵍⴰⴽ ⴰⴷ ⵙⵙⴼⴹⵖ ⴰⵔⵔⴰⵙ “ⵉⵙⵙⴼⴹ ⴰⵣⴳⵏ ⵏ ⵡⴰⵔⵔⴰⵙ ⵉⴼⵏ ⴰⵣⴳⵏ ⵢⴰⴹⵏⵉⵏ ⵉⵙⵎⵎⵔⵡⵉ ⴰⴽⴽⵯ ⵢⴰⵜ ⴷⴷⵓⵏⵉⵜ …
ⵜⴰⴱⵍɛⴹⵉⵎⵜ ⵜⵓⴽⴽⴰ-ⴷ ⵜⴰⴼ-ⵜ ⵉⴷ , ⵜⵏⵏⴰ-ⴰⵙ “ⵉⵙ ⴽⵓⵍⵍⵓ ⵜⵙⵎⵓⵏⴷ ⵜⴰⵡⵓⵔⵉ ? ”
ⵉⵔⴰⵔ-ⴷ ⴼⵍⵍⴰⵙ “ⵎⴰⵕⵕⴰ ⵢⴰⵙⵜⵡⴰ “ⵜⴽⴽⵎ ⵜⴱⵍɛⴹⵉⵎⵜ ⵜⴰⴼ-ⴷ ⵉⵔⴳⴳⵯⴰⵢⵏ , ⵜⵏⴽⵔ ⵜⵎⵎⴰⵖ ⴷⵉⴷⵙ ⵉⵏⵏⴰ-ⴰⵙ ⵜⵙⵙⵏⴷ ⵎⴰ’ⴷ ⵜⵙⴽⴰⵔⴷ ⴽⵎⵎⵉ ⴰⴽⴽⵯ ⵓⵔ ⵉⵢⵉ ⵙⵓⵍ ⵜⵅⴷⵉⵎⴷ ⵏⴽⴽⵉ ⵔⴰⴷ ⴼⴼⵓⵖⴻⵖ ⴰⴷ ⴷⴷⵓⵖ ⴷⴰⵔ ⵉⵍⵍⵉ ⵍⵍⵉ ⵉⴳⴰⵏ ⵉⵍⵍⵉ , ⵙ ⵜⵉⴷⵜ ⴷⴰⵔⵙ ⴽⴽⵓⵥⵜ ⵉⵙⵜⵉⵙ ⵉⴼⴽⴰ ⵜⵏⵜ ⴰⴽⴽⵯ ⵙ ⵍⵉⵜⵉⵀⴰⵍ , ⵉⵏⴽⵔ ⵉⵥⵉ ⴷⵉⴷⵙ ⵉⴼⵍ-ⵜⵜ … ⵉⴼⴼⴰⵖ ⵉⴱⴰⵍⴰⴽ ⴷⴰⵔ ⵉⵍⵍⵉⵙ ⵍⵍⵉ ⴷⴰⵔⵙ ⵉⵣⵡⴰⵔⵏ ,

ⵉⵍⴽⵎ-ⵜⵜ ⵉⵏⵏ , ⵜⵓⵎⵔ ⵙⵉⵙ ⵜⵏⵏⴰ-ⴰⵙ “ⴰⵍⵍⴰⵀ ⵓⴽⴱⴰⵔ ⴰ ⴱⴰⴱⴰ ⵎⵏⴽⴽ ⴰⵢⴰ ⴷ ⴰⴷ ⴰⴽ ⴽⴽⵉⵖ , !! ”
ⵜⵙⵏⵓⴱ-ⵜ, ⵉⴽⴽ ⵉⵎⵏⵙⵉ ⵉⴳⵏ ⴰⵔ ⵜⵏⵣⴰⴳⵜ ⵉⵏⵏⴰ-ⴰⵙ “ⴰⵡⴰ ⴰ ⵢⵉⵍⵍⵉ ⴽⵎⵎⵉ ⵖⵉⵍⴰ-ⴷ ⵓⵔ ⴰⴽⴽⵯ ⵉⵍⵍⵉ ⵎⴰ’ⴷ ⴰⵎ ⵉⵜⵜⴰⵡⵙⵏ …. !”
ⵜⵔⴰⵔ-ⴷ ⴼⵍⵍⴰⵙ “ⵙ ⵜⵉⴷⵜ ⴰ ⴱⴰⴱⴰ ⵉⵍⵖⵎⴰⵏ ⵓⵔ ⴰⴽⴽⵯ ⵉⵍⵍⵉ ⵎⴰ’ⴷ ⵜⵏ ⵉⴽⵙⵙⴰⵏ ⴰⵙⵙ-ⴰ, ⴰⵡⴰ ⵍⵍⵉⵖ-ⴽ ⵉⴷ ⵢⵉⵡⵉ ⵢⵉⵍⵍⵓ ⴰⴷ ⵉⵢⵉ ⵜⵙⵜⵀⵏⵓⴷ ”
ⵉⵏⵏⴰ-ⴰⵙ “ⴰⵡⴰ ⵡⴰⵅⵅⴰ , ⵔⴰ ⴷ ⴰⵎ ⴽⵙⵖ ⵏⴽⴽⵉ ⵉⵍⵖⵎⴰⵏ ⵏⵏⴰ ⴰⵕⵉⴹ ⵙⵙⵔⵓⵀ ⵜⵏ ⵉⴷ ”
ⵜⵏⵏⴰ-ⴰⵙ “ⴰⵔⴳⴰⵣ ⵓⵔ ⵖⵉⴷ ⵉⵍⵍⵉ ⴷⴰⵔ-ⵙ ⴽⵔⴰ ⵏ ⵜⵖⴰⵡⵙⵉⵡⵉⵏ ⵉⵎⵎⵓⴷⴷⴰ ⴰⴷ ⵜⵏⵜ ⵉⴷ ⵢⴰⵡⵉ “.

ⵜⵏⴽⵔⴷ ⵣⵉⴽⴽ ⵏ ⵜⵉⴼⴰⵡⵜ ⵜⴼⴽ ⴰⵙ ⴰⵖⵓⵊⵊⵔ ⵏⵏⵙ ⵉⴱⴰⵍⴰⴽ ⵢⴰⵡⵉ ⵉⵔⴰⵎⴰⵏ ⵍⵍⵉ, ⵏⵜⵜⵏⵉ ⵓⵔ ⴰⵙ ⴳⵉⵏ ⵣⵓⵏ-ⴷ ⵉⵀⵔⴰⵢ ⴰⴽⴽⵓ ⴰⵔ ⵣⵣⵉⴳⵉⵣⵏ ⵉⴹⴼⵕ ⵜⵏ ⵉⵖ-ⴷ ⵉⵟⵟⴰⵢ ⵖⴰⴷ ⵉⴷⴷⵓ ⴰⵙ ⵡⴰⵏⵏ ⵉⴼⵜⵓ ⴰⵙ ⵡⴰⴷ ⵙ ⵖⵉⴷ ⵉⴷⴷⵓ ⴰⵙ ⵖⴰⵏⵏ ⵙ ⵖⵉⵏⵏ …. ⴰⵢⵍⵍⵉⵖ ⵜⵍⴽⵎ ⵍⴳⴰⵢⵍⴰ ⵙⵔⵉⴼⵉⵏ-ⵜ ⵉⵙⴱⵔⵔⵎ-ⴷ ⵉⵍⵖⵎⴰⵏ ⵍⵍⵉ ⵉⵙⵙⵓⵜⴽⵜⵏ ⴳⴳⴰⵡⵔⵏ , ⵢⴰⵡⵉⴷ ⵉⵍⵎⵎⴰ ⵓⵜⵜⴽⵉ ⵏⵏⵙ ⴰⵔ ⵜ ⵉⴽⵜⵜⴰ , ⵉⵏⵏⴰ-ⴰⵙⵏ “ⴰⴷ ⴰⵖ ⵉⵇⵇⵉⵍ ⵢⵉⵍⵍⵓ ⵜⵙⵔⵉⵢⴼ-ⴰⵖ ”
ⵉⵡⴰ ⵉⵍⵖⵎⴰⵏ ⵏⵜⵜⵏⵉ ⵓⵜⵜⴽⵏ ⴰⵔ ⵜⵜⵊⵔⵔⴰⴷⵏ ⵜⵉⵔⵎⵜ ⵍⵍⵉ ⴽⴽⴰⵏ ⵓⴽⴰⵏ ⵉⵔⴰⵎⴰⵏ ⴰⵏⴽⴽ ⴰⴷ ⵍⴰⵏ ⵡⴰⵏⴽⵓⵔⵏ ⵏⵏⵙⵏ ,
ⵓⴽⴰⵏ ⴰⵔ ⴳⵉⵙⵏ ⵉⵙⵎⵓⵇⵇⵓⵍ ⵖⵉⴽⵍⵍⵉ ⵙⴽⴰⵔⵏ ⵉⵏⵏⴰ-ⴰⵙⵏ “ⵡⴰⵀ ⵡⴰⵍⴷⵉⴽⵯⵏ ⵖⵉⵍⴰ ⴰⵔ ⵉⵢⵉ ⵜⵙⵙⵖⵉⵔⵎ ⴰⵕⵉⴹ ⵏ ⵡⴰⵔ ⴰⴹⴰⵏ ⵜⵙⴽⵓⵙⵎ ⴰⵔ ⵖⵉⵍⴰ-ⴷ ⵍⵍⵉⴳ ⵔⴰⴷ ⴽⴽⵖ ⵉⵎⵉⴽⴽ ⵜⴰⴽⴽⵎ-ⴷ ⴽⵓ ⵎⴰ ⵙⴽⵔⵖ ⴰⵔ ⵉⵢⵉ-ⵜ ⵜⵙⴽⴰⵔⵎ “ⵉⵖⴰⵍ ⵉⵙ ⴰⵔ ⵏⵉⵜ ⵙⴽⴰⵔⵏ ⴰⵢⵍⵍⵉ ⵉⵙⴽⴰⵔ ⵍⵍⵉⴳ ⴰⵔ ⵉⴽⵜⵜⴰ , ⵉⵔⵇⵇⵙ -ⵏⵏ ⵏⵉⵜ ⵢⴰⵙⵉ-ⴷ ⵢⴰⵜ ⵜⴰⵣⵣⵉⵜ (ⵜⴰⵊⵏⵡⵉⵜ) ⵉⴱⴱⵉ-ⴰⵙⵏ ⴰⴽⴽⵯ ⴰⵏⴼⵓⵔⵏ ⴰⵏⵏ
ⵉⵏ ⴰ-ⴰⵙⵏ “ⵉⵡⴰ ⵥⵕⴰⵜ ⵎⴰⵙ ⴰ ⵉⵢⵉ ⵙⵓⵍ ⵜⵜⴰⵔⵎⴻⵎ ⵖⵉⵍⴰ-ⴷ !!”
ⵉⵍⵖⵎⴰⵏ ⵍⵍⵉ ⴰⵏⴽⵓⵔⵏ ⵏⵏⵙⵏ ⵏⴳⵉⵏ ⵙ ⵉⴷⴰⵎⵎⵏ , ⵉⵙⴽⴽⵓⵙ ⴰⵔ ⵜⴰⴷⴳⴳⵯⴰⵜ ⵕⵕⵡⴰⵀ ⵏ ⵜⴰⴼⵓⴽⵜ ⵉⴳⵍⵉ ⵜⵏ ⵉⴷ ⵜⵏⵏⴰ-ⴰⵙ ⵉⵍⵍⵉⵙ “ⵡⴰⴽⴽ ⵡⴰⴽⴽ ⴰ ⴱⴰⴱⴰ ⵎⴰ ⵉⴳⴰ ⵖⴰⵢⴰ-ⴷ ⵍⵍⵉ ⵉⵢⵉ ⵜⵙⴽⵔⴷ ⵜⵙⴹⵚⴰⴷ ⴳⵉⴳⵉ ⴰⵢⵜ ⵓⵙⵓⵏ !!!!”

ⵉⵔⴰⵔ-ⴷ ⴼⵍⵍⴰⵙ ⵉⵏⵏⴰ-ⴰⵙ “ⵉⵡⴰ ⵀⴰⵜⵉ ⵏⵜⵜⵏⵉ ⴰⴷ ⵉⵢⵉ ⵉⵙⴽⴰⵔⵏ , ⴰⵔ ⴷⵉⵙⵏ ⵜⵜⵖⵉⵔⵖ ⴰⵔ ⵜⵉⵎⴽⵍⵉⵡⵉⵏ ⵍⵍⵉⵖ ⵔⵉⵖ ⴰⴷ ⴽⴽⵖ ⵏⴽⵔⵏ ⴰⵔ ⵉⵢⵉ ⵙⴽⴰⵔⵏ , ⴱⴱⵉⵖ ⴰⵙⵏ ⵏⵉⵜ ⴰⵏⴽⵓⵔⵏ ”
ⵜⵥⵉ ⴷⴰⵖ ⴷⵉⴷⵙ ⵉⵍⵍⵉⵙ ⵎⵍⵉⵀ ⵉⵏⵏⴰ-ⴰⵙ “ⴱⴰⵍⴰⴽ ⴰⵜⴰ ⴰⴷ ⵜⴷⴷⵓⴷ , ⴰⴷ ⴷⴷⵓⵖ ⴷⴰⵔ ⵉⵍⵍⵉ ⵍⵍⵉ ⵉⴳⴰⵏ ⵉⵍⵍⵉ ⵙⵡⴰⴽⵎ ⵓⴽⴰⵏ ⴽⵎⵎⵉ ⵓⵍⴰ ⵅⵜⴰⵍⵍⵉ-ⵏⵏ ⴼⵍⵖ ⴳ ⵜⴳⵎⵎⵉ ”
ⵉⵡⴰ ⵉⵕⵓⵀ ⴷⴰⵔ ⵉⵍⵍⵉⵙ ⵢⴰⴹⵏⵉ ⵍⵍⵉ ⵉⵟⵟⴰⴼⵏ ⵢⴰⵏ ⵡⴰⵣⴰⴰⵏ ⵎⵥⵥⵉⵢⵏ ⴷⴰ..

…. ⵜⵙⵓⵍ
________________________________
ⵢⵓⵔⴰ ⵜⵜ: ⵟⴰⵕⵉⵇ ⵉⴷ ⵓⴼⵇⵇⵉⵕ

    
