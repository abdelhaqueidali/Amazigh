
Illa memmi-s n uɣerday d memmi-s n umucc llan la ttlahan, ar tadeggat (var. taleggat) ruḥen. Day tenn-as tɣerdayt i memmi-s :
- « Mani g nn-teqqimid ? »
Day inna-s :
- « Ar ttelɛabeɣ d memmi-s n umucc. »
Day tenna-as :
- « Ad ur tɛwaded ka, hatin (< ha-t-in) ad k-itec ! »
Day tenna-as tmucct i memmi-s :
- « Mani g nn-teqqimid ? »
Day inna-as :
- « Ar ttelɛabeɣ d memmi-s n uɣerday. »
Day tenna-as :
- « Maɣ allig ur t-tetcid ? »
Inna-as :
- « Ar azekka ad as-iniɣ : addu-d ad nlaha, day amẓeɣ-t, day tceɣ-t. »
Day iddu ɣer-s, ar as-iqqar. Day inna-as memmi-s n uɣeday i memmi-s n umucc :
- « Ayenna ak-tenna yimma-k (var. mma-nnek) ay i-tenna tinew. »
Day inna-as :
- « Addu-d, ur teggided ! »
Day ɣas isigger-s (var. isagger-d), day yameẓ-t. Day inna-as uɣerday :
- « Fek-iyi lfatḥa ad ifek Rebbi i yimma-new yun uɣerday ad t-tarew, umma (var. ma, ima, uma) nekk mmuteɣ ! »  
Amucc, yusey urawen ad as-ifek lfatḥa, netta irwel, ikjem axbu ; inna-asen i iɣerdayen-nna iḍen :
- « Wanna ɣer illa ka n uxbu iɣez-t, irnu deg-s ! »
________________________________
yura-tt: Ḥamid Ṭalibi
