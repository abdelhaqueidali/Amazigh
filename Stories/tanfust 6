
ⴰⵔ ⵜⵜⵉⵏⵉ ⵜⴰⴷⴷⵎⵉⵏⵜ ⴰⴷ ⵎⴰⵙ ⴷ ⵢⴰⵏ ⵓⵏⴼⵍⵓⵙ ⵉⵣⴷⵖ ⵏⵜⵜⴰ ⴷ ⵉⵡⵉⵙ ⴳ ⵢⴰⵏ ⵓⵙⵓⵏ ⵉⵎⵥⵥⵉⵏ ⴳ ⵓⴳⵏⵙ ⵏ ⵢⴰⵜ ⵜⴰⴳⴰⵏⵜ,
ⴷ ⵉⵟⵟⴰⴼ ⵢⴰⵏ ⵡⴰⵢⵢⵉⵙ, ⵓⴽⴰⵏ ⵢⴰⵏ ⵡⴰⵙⵙ ⵉⵔⵡⵍ ⴰⵙ ⵡⴰⵢⵢⵉⵙ ⴰⵏⵏ ⵙ ⵜⴰⴳⴰⵏⵜ, ⵉⴼⵜⴰ ⵉⵡⵉⵙ ⴰⵔ ⵙⵔⵙ ⵉⵜⵜⵍⵍⵉ ⴷ ⴰⵔ ⵙⵔⵙ ⵉⵙⵏⵓⴱⴱⵓⵛ ⴰⵢⵍⵍⵉⵖ ⵉⵕⵎⵉ ⵎⴰⵛⵛ ⵍⴰⵃ ⴰⵙⵜ.
ⵙⵙⴼⵍⴷⵏ ⴽⵔⴰ ⵏ ⵉⵏⴰⵔⴰⴳⵏ ⵏⵏⵙⵏ ⵎⴰⵢⴰⵏ ⵏⵏⴰⵏ ⵉⵅⵚⵚⴰ ⴰⴷ ⴷⴰⵔⵙ ⵏⴽⴽ ⴰⴷ ⴰⵙ ⵏⴼⵛⴷ, ⵍⵍⵉⵖ ⴷⴰⵔⵙ ⴼⵜⴰⵏ ⵏⵏⴰⵏ ⴰⵙ ⵁⴰⵏⵏ ⵏⵙⵙⴼⵍⴷ ⵉ ⵉⵏⵖⵎⵉⵙⵏ ⵎⴰⵙ ⴰⴽ ⵉⵔⵡⵍ ⵡⴰⵢⵢⵉⵙ ⴷ ⵏⵜⵜⴰⵏ ⴽⴰ ⵙ ⵢⴰⴷⵍⵍⵉ ⵜⴷⴷⵔⵜ ⴷ ⴰⵔ ⵙⵔⵙ ⵜⴼⵜⵜⵓⵜ ⵙ ⵓⴳⴰⴷⴰⵣ ⴷ ⵉⵖⴰⵎⴰ ⴳⵉⴳ ⵏⵖ ⴰⵥⵓⴹ ⴰⴷ, ⵉⵏⵏⴰ ⵢⴰⵙⵏ ⵉⵍⵎⵎⴰ ⵙ ⴽⵓ ⴰⵔⴳⴳⵉⴳ ⵎⴰ ⴷⴰⵡⵏ ⵉⵏⵏⴰⵏ ⵉⵙ ⵉⴳⴰ ⴰⵥⵓⴹ !?
ⵉⵍⴽⵎ ⵓⵣⴽⴽⴰ ⵢⴰⵏⵏ ⵉⵎⵉⵍ ⵢⵉⵡⵔⵔⵉ ⴷ ⵡⴰⵢⵢⵉⵙ ⵍⵍⵉ, ⵙⵓⵍ ⵉⵎⵓⵏ ⴷ ⴷ 5 ⵉⵙⴰⵏ ⵢⴰⴹⵏⵉ ⵏ ⵜⴰⴳⴰⵏⵜ, ⵙⵍⵍⴰⵏ ⴷⴰⵖ ⵉⵏⴰⵔⴰⴳⵏ ⵉ ⵉⵏⵖⵎⵉⵙⵏ, ⴼⵜⴰⵏ ⵏⵉⵜ ⴷⴰⵖ ⴷⴰⵔⵙ ⵏⵏⴰⵏ ⴰⵙ ⵏⵓⵛⴽⴰ ⴷ ⴰⴷ ⴰⴽ ⵏⵉⵏⵉ ⵎⴰⵙ ⵏⵓⵎⵔ ⴰⵛⴽⵓ ⵢⵉⵡⵔⵔⵉⴷ ⵡⴰⵢⵢⵉⵙ ⵏⴽ ⵙⵓⵍ ⵉⵎⵓⵏ ⴷ ⵉⵙⴰⵏ ⵏ ⵜⴰⴳⴰⵏⵜ, ⵉⵏⵏⴰ ⵢⴰⵙⵏ ⵏⵉⵜ ⴷⴰⵖ ⵎⴰⴷ ⴰⵡⵏ ⵉⵏⵏⴰⵏ ⵉⵙ ⵉⴳⴰ ⵜⴰⵏⵖⵓⵜ ?!!
ⵣⵔⵉⵏ ⴽⵔⴰ ⵏ ⵡⵓⵙⵙⴰⵏ ⵉⴼⵊⵊⵉⵊ ⵡⴰⵔⵔⴰⵡ ⵏ ⵓⵏⴼⵍⵓⵙ ⴷ ⵢⵓⵎⵔ ⵙ ⵉⵙⴰⵏ ⵉⵎⴰⵢⵏⵓⵜⵏ ⴰⵔ ⵢⴰⵏ ⵡⴰⵙⵙ ⵉⵔⴰ ⴰⵢ ⵙⵙⴳⵔⴷ ⵢⴰⵏ ⵡⴰⵢⵢⵉⵙ ⴳ ⵉⵙⴰⵏ ⴰⵏ ⵏ ⵜⴰⴳⴰⵏⵜ ⵉⵎⵉⵍ ⵉⵍⵓⵃⵜ ⵉⴷ ⴷ ⵉⵕⵥⴰ ⵢⴰⵙ ⵓⴹⴰⵕ ⵏⵙ, ⵓⵛⴽⴰⵏ ⴷ ⵉⵏⴰⵔⴰⴳⵏ ⴼⵛⴷⵏ ⵉ ⴱⴰⴱ ⴰⵙ ⴰⵏⵏⴰⵥ ⴰⴷ ⵉⵥⵓⴹⵏ, ⵉⵏⵏⴰ ⵢⴰⵙⵏ: ⵎⴰ ⴷⴰⵡⵏ ⵉⵏⵏⴰⵏ ⵉⵙ ⵉⴳⴰ ⴰⵥⵓⴹ ?!!
ⴰⵔ ⵢⴰⵏ ⵡⴰⵙⵙ ⵉⵏⴽⵔ ⵉⵎⵏⵖⵉ ⴳ ⵜⵎⴰⵣⵉⵔⵜ ⴰⵏⵏ ⵓⴽⴰⵏ ⵉⵍⵍⴰ ⴰⵎⴷⴼⵔⵉⵔ ⵓⵛⵛⵉⵍ (ⵏ ⴱⵣⵣⵉⵣ), ⴼⵜⴰⵏ ⵉⴷ ⴱⵓ ⵓⵎⴷⴼⵔⵉⵔ ⴰⴼⴰⴷⴷ ⴰⴷ ⴰⵡⵉⵏ ⵉⵡⵉⵙ, ⵎⴰⵛⵛ ⵓⴼⴰⵏⵜ ⵉⵏⵏ ⵉⵕⵥⴰ, ⵖⵉⴽⴰⵏ ⴰⴼ ⴰⵙ ⵙⵙⵓⵔⴼⵏ.

ⵜⴰⵍⵓⵙⵉ ⵏ ⵜⴷⴷⵎⵉⵏⵜ ⴰⴷ ⵉⴳⴰⵜ ⵎⴰⵙ ⵓⵔ ⵉⵙⵙⵉⵏ ⵓⴼⴳⴰⵏ ⵎⴰⵖ ⴰⵙ ⵜⵍⵍⴰ ⵜⴰⵏⵖⵓⵜ ⵡⴰⵍⴰ ⵢⵙⵙⵏ ⵎⴰⵖ ⴰⵙ-ⵜⵜ ⵉⴳⴰ ⵡⴰⴽⵓⵛ, ⴷ ⵎⵇⵇⴰⵔ ⵜⵏⵏⵉⵜ ⵎⴰⵙ ⴷ ⴽⵔⴰ ⵏ ⵜⵖⴰⵡⵙⴰ ⵜⵅⵛⵏ ⴳ ⵓⵎⴳⴳⴰⵔⵓ ⴰⵔ ⵙⵜⵜⵉⵏ ⵜⵜⴰⴼⴰⵜ ⵜⴳⴰ ⴽⵓⵍⵍⵓ ⵜⴰⵏⵖⵓⵜ.
________________________________
ⵢⵓⵔⴰ ⵜⵜ: ⵄⴱⴷ ⵕⵕⴰⵃⵉⵎ ⴱⵓⵀⵉⵍ
