
ⵉⵊⵊ ⵏ ⵡⴰⵙⵙ ⵢⴰⵖ ⵍⴰⵥ ⵢⵉⵡⵏ ⵓⵎⵓⴷⵔ ⵏⵏⵉ ⵎⵓ ⵜⵜⵍⴰⵖⴰⵏ ⴰⵢⵜ ⵙⵓⵙ ⴷ ⵜⵙⴳⵉⵡⵉⵏ ⵏⵏⵙ ⵟⵟⴰⵍⴱ  ɛⵍⵉ ,
ⴰⵎⴳⴳⴰⵔⵓ-ⴰ ⵉⴳⴰ ⵙⴳ ⵉⵖⵔⵙⵉⵡⵏ ⵏⵏⴰ ⵉⵜⴻⵜⵜⵏ ⵖⴰⵙ ⴰⴽⵙⵓⵎ ⴷ  ⵉⴱⵅⵅⵓⴽⵏ ⴷ ⵉⵎⵓⴷⴰⵔ ⵢⴰⴹⵏⵉⵏ ⴼⵍⵍⴰ-ⵙ ⵎⵥⵥⵉⵢⵏⵉⵏ ⵏⵖ ⵍⴰⵏⵉⵏ ⵜⴰⴳⴰⴷⴷⴰ ⵏⵏⵙ …
ⵍⵍⵉⴳ ⴱⴰⵀⵔⴰ ⵉⵍⵓⵥ ⵟⵟⴰⵍⴱ ɛⵍⵉ ⴳ ⵜⴰⵇⵇⴰⵇⵜ ⵏ ⵓⵣⴰⵍ ⵉⴹⵕ ⴷ ⵉⵍⵙ ⵏⵏⵙ ⵉⵅⵙ ⵎⵉⵏ ⵉⴽⵜⵜⴰ ⵙ ⵉⵎⴽⵍⵉ ⵏⵏⵙ  ,

ⵉⵇⵇⵉⵎ ⴷⴳ ⵢⴰⵏ ⵓⴷⵖⴰⵔ ⵉⵙⴽⵍⵓⵏ ⴰⵔ ⵉⵙⵡⵉⵏⴳⵉⵎ ⵎⴰⵙ ⵉⵣⵔⵉ ⵡⴰⴽⵓⴷ ⵏ ⵜⴳⵯⵎⵔⵜ ⵜⵔⵖ ⵜⴼⵓⴽⵜ ⵖⴼ ⵉⵎⵓⴷⴰⵔ ⵍⵍⵉ ⵉⴳⵯⵎⵎⵔ , ⵉⵍⵉⵃ ⴰⵙ ⴰⵎⵢⴰ , ⵅⴰⵙ ⵓⴽⴰ ⵀⴰ ⵢⵉⵡⵏ ⵉⴳⵉⴷⵔ ⴷⴰ ⵉⵜⵜⴰⵢⵍⴰⵍ ⵉⴳⴳⵉ ⵏⵏⵙ , ⴰⵔ ⴰⵙ ⵉⵜⵜⵙⵓⵜⵓⵍ , ⴰⵡⴷ ⵉⴳⵉⴷⵔ ⴰⴷ ⵉⵟⵟⴰⵢ ⵜ ⵉⴷ ⵍⴰⵥ  ⴳ  ⵉⵙⵓⵍⵉⵍⵏ ⵣⵓⵣⵡⴰⵏⵉⵏ ⵖⵔ ⵜⴰⴳⴰⵏⵜ ⵉⵔⵖⴰⵏ ⴼⴰⴷ ⴰⴷ ⵉⵎⵎⴰⵔⵔⵉ ⵙ ⵡⴰⵏⵏⴰⵥ ⵏⵏⵙ , ⵉⴳ ⵢⵓⴼⴰ ⵎⴰ ⵉⴽⵜⵜⴰ .

ⵉⵡⴰ ⵙⴱⵔⵔⵎⵏ ⵜⵜ ⴰⴽⴽⵯ ⴳ ⵉⵖⴼⴰⵡⵏ ⵏⵏⵙⵏ , ⴽⵓ ⵉⵊⵊ ⵏ ⵉⵔⴰ ⴰⴷ ⵉⴳⵯⵎⵔ ⵡⴰⵢⵢⴰⴹ , ⵖⴰⵎⴰⵏ ⴷ ⵖⴰⵔ ⵏⵉⵜⵏⵉ ⴷⴳ ⵜⴰⴳⴰⵏⵜ , ⵉⴳⴳⵯⵣ ⴷ ⵏⵉⵜ ⵉⴳⵉⴷⵔ ⵖⵓⵔ ⵟⵟⴰⵍⴱ ɛⵍⵉ ⵢⵉⵏⵉ ⴰⵙ ⵉⵍⵎⵎⴰ :’’ ⴰⵣⵓⵍ ⴷⴰⴷⴷⴰ ⵟⵟⴰⵍⴱ ɛⵍⵉ ⵉⵙ ⴷⴰⵔ-ⴽ ⵎⴰⵏⵉ ⴳ ⵏⵜⵜⵍⵖ ⵉ ⵜⴼⵓⴽⵜ ⴰⴷ ⵉⵔⵖⴰⵏ ?? ‘’

ⵉⵇⵣⵣ ⴳⵉⵙ ⵟⵟⴰⵍⴱ ɛⵍⵉ ⵙ ⵢⴰⵜ ⵜⵉⵟⵟ , ⵢⵉⵏⵉ ⴰⵙ ⵏⵉⵜ ⵙ ⵓⵣⵎⵓⵎⵎⴳ :’’ ⴱⴻⵔⵔⴽ ⴰ ⵉⴳⵉⴷⵔ ⵏ ⵉⴳⵏⵡⴰⵏ , ⵀⴰⵜ ⴰⵡⴷ ⵏⴽⴽⵉ ⵏⵜⵜⴰⵜ ⴰ ⵎⵓ ⵖⵉⴷ ⵏⵜⵍⵖ  ‘’

ⵉⵎⵔ ⵉⵍⵎⵎⴰ ⵉⴳⵉⴷⵔ ⵉⵔⴰⵔ ⴰⵙ ⴷ : ‘’ ⵜⴰⵏⵎⵎⵉⵔⵜ ⵏⵏⴽ ⴰⵡⴰ ⴰ ⴷⴰⴷⴷⴰ ⵟⵟⴰⵍⴱ ‘’

ⵇⵇⵉⵎⵏ ⵙ ⵓⵎⵣⵉⵣⴰⵍ ⵢⴰⵏ ⴰⵔ ⵜⵜ ⵉⵜⵜⴰⵏⵏⴰⵢ ⴳ ⵡⴰⵢⵢⴰⴹ …

ⴰⵢⵍⵍⵉⴳ ⴰⵙ ⵉⵏⵏⴰ ⵉⴳⵉⴷⵔ : ‘’ ⵃⵎⵎⵓⵙ ⴰ ⵟⵟⴰⵍⴱ ɛⵍⵉ ⵉⵙ ⵜⵔⵉⴷ ⴰⴷ ⴽ ⴰⵡⵉⵖ ⵙ ⵢⴰⵜ ⵜⵎⵣⴳⵉⴷⴰ ⴰⴷ ⴳⵉⵙ ⵜⵙⵙⵃⴹⵕⴷ ?? ‘’

ⵢⵔⵏⵓ ⴰⵙ : ‘’ ⵀⴰⵜ ⵉ ⵔⴰ’ⴷ ⴰⴽ ⴰⴽⴽⴰⵏ ⵡⵉⵏⵏ ⵜⵉⵍⵉ ⴷ ⵉⵍⵍⵉⵙ ⵉ ⵉⵎⴰⵍⴰⵙⵙ ⵙ ⵜⵖⵔⴰⴷ ⵏⵏⴽ ⵏ ⵓⵙⵙⵃⴹⵕ  ‘’

ⵉⵎⵙⵙⵇ ⵜⵜ ⵏⵉⵜ ⵟⵟⴰⵍⴱ ɛⵍⵉ : ‘’ ⵡⴰⵀ ⵡⴰⵀ ⴰ ⵉⴳⵉⴷⵔ !!! ‘’

ⵟⵟⴰⵍⴱ ɛⵍⵉ ⵉⵏⵏⴰ ⴷ ⵉⵎⴰⵏ ⵏⵏⵙ ⵜⵊⵍⴰ ⵏⵓⴼⴰ ⵜⵜ  ⵉⵔⵏⵓ ⴰⵙ ⵏⵉⵜ : ‘’ ⵉⵡⴰ .. ⵎⴰⵏⵉ ⴳ ⵣⴰ ⵜⵍⵍⴰ ⵜⵎⵣⴳⵉⴷⴰ ⵏⵏⴰ ⴰ ⴽⴽⵣⴷⵉ ⵉⴳⵉⴷⵔ  ,, ?? ‘’

ⵉⵔⴰⵔ ⴰⵙ ⴷ ⵉⴳⵉⴷⵔ : ‘’ ⵜⴰⴳⴳⵓⴳ ⵏⵏ ⵢⴰⵏ ⵉⵎⵉⴽⴽ ⴰ ⴷⴷⴰ ⵟⵟⴰⵍⴱ ɛⵍⵉ  ‘’

ⵢⵉⵏⵉ ⴰⵙ ⴷ ⵟⵟⴰⵍⴱ : ‘’ ⵎⴰ ⵔⴰ’ⴷ ⵉⵢⵉ ⵣⴰ ⵙⵉⵙ ⵢⴰⵡⵉ ⴰ ⴽⴽⵣⴷⵉ ⵉⴳⵉⴷⵔ  ?? ‘’

ⵉⵔⴰⵔ ⴰⵙ ⵏⵉⵜ ⵙ ⵜⵅⵏⴷⴰⵍⵍⴰⵙⵜ : ‘’ ⵏⴽⴽⵉ ⴰ ⴷⴷⴰ ⵟⵟⴰⵍⴱ !! ‘’

ⵉⵏⵏⴰ ⴰⵙ ⴷ ⵏⵉⵜ ⴷⴰⵖ : ‘’ ⵡⴰⵀ ⵉⵡⴰ ⵎⴰⵏⵉ ⴳ ⴷ ⵜⵓⴽⴽⴰ ? ‘’

ⵉⵔⴰⵔ ⴰⵙ ⴷ ⴷⴰⵖ ⵉⴳⵉⴷⵔ : ‘’ ⵜⵍⵍⴰ ⵏⵏ ⴳ ⵉⴳⵏⵏⴰ, ⵀⴰⵜ ⵉ ⵔⴰ’ⴷ ⴽ ⴰⵙⵉⵖ ⴰⵡⵉⵖ ⴽ ⴰⵔ ⵖⵉⵏⵏ  ‘’

ⵉⵏⵏⴰ ⴰⵙ : ‘’ ⵎⴰ’ⴷ ⴰⵡⴰ ⵜⵜⵉⵏⵉⴷ !! ‘’

ⵉⵔⴰⵔ ⴰⵙ ⴷ ⵟⵟⴰⵍⴱ ɛⵍⵉ : ‘’ ⵉⵡⴰ ⵍⵍⵉⵖ ⴰⴽⴽⵯ ⵜⴳⴰ ⵖⵉⴽ-ⵏⵏⴰ ⴰ ⴽⴽⵣⴷⵉ ⵉⴳⵉⴷⵔ , ⵀⴰⵜ ⵉ ⵔⴰ’ⴷ ⴰⴽ ⴱⴷⴷⴰ ⴰⴽⴽⴰⵖ ⵉⵍⵍⵉⵙ ⵏ ⵜⵉⵍⵉ ⴰⵡⵉⵖ ⵏⴽⴽⵉ ⵜⵉⵍⵉ ⵡⴰⵅⵅⴰ ? ‘’

ⵉⵎⵙⴰⵙⴰ ⴰⴽⵉⴷⵙ ⵉⴳⵉⴷⵔ ⵉⵏⵏⴰ ⴰⵙ : ‘’ ⵡⴰⵅⵅⴰ  ‘’

ⵉⵡⴰ ⵉⴳⵉⴷⵔ ⵍⵍⴰⵏⵜ ⴳ ⵓⴳⴰⵢⵢⵓ ⵏⵏⵙ , ⵉⵏⵏⴰ ⴰⵙ ⵏⵉⵜ : ‘’ ⵉⵡⴰ ⵙⵔⴱⵉ ⵃⵎⴰ ⴰⴷ ⵏⵏ ⵏⵍⴽⵎ ⵖⵉⵏⵏ ⴳ ⵜⵉⴼⴰⵡⵜ , ⵀⴰⵜ ⴰⴽⵓⴷ ⵏⵉⵜ ⵉⴼⵓⵍⴽⵉⵏ ⴰⵢⴰ , ⵖⵍⵉ ⵖⵍⵉ ⵙ ⵉⴳⴳⵉ ⵉⵏⵡ … ‘’

ⵢⵓⵍⵉ ⵏⵉⵜ ⵉⵍⵎⵎⴰ ⵟⵟⴰⵍⴱ ɛⵍⵉ ⵙ ⵜⵖⴰⵡⵍⴰ ⵉⴽⴱⵃ ⵉⴹⴰⵕⵏ ⵖⴼ ⵉⴼⴰⵔⵔⴰⵏ ⵏ ⵉⴳⵉⴷⵔ ,

ⵉⴼⴼⴰⵔⵔⵉ ⵏⵉⵜ ⵉⵍⵎⵎⴰ ⵉⴳⵉⴷⵔ ⴰⵔ ⵢⴰⵇⵇⵍⴰⵢ ⴰⵔ ⵉⵜⵜⴰⵍⴰⵢ , ⵉⵡⴰ ⵟⵟⴰⵍⴱ ɛⵍⵉ ⵓⵔ ⵊⵊⵓ ⵉⵖⵍⵉ ⵙ ⵣⵓⵏ-ⴷ ⴷⵉⵏⵏ , ⴰⵢⵍⵍⵉⴳ ⵉⵣⵔⵉ ⵉⵎⴷⵍⴰ ⵉⵎⵍⵍⴰⵍⵏ , ⴰⵔ ⴷ ⵉⵙⵎⵓⵇⵇⵓⵍ ⵟⵟⴰⵍⴱ ɛⵍⵉ ⵙ ⵡⴰⴽⴰⵍ ⵜⴰⵖ ⵜ ⵜⴰⵔⴳⵉⴳⴰ ⵏ ⵉⴳⵏⵡⴰⵏ , ⵣⵉⴷ ⵣⵉⴷ ⵣⵉⴷ … ⵉⵡⴰ ⵉⴳⵉⴷⵔ ⴰⵔ ⵓⴽⴰⵏ ⵢⴰⵇⵇⵍⴰⵢ ⵉⴼⵉⵙⵙ ,  ⴰⵔ ⵜⵜ ⵏⵉⵜ ⵉⵜⵜⵎⵙⵙⴰⵇ ⵟⵟⴰⵍⴱ ɛⵍⵉ , ⵉⴳ ⵉⵔⴰ ⴰⴷ ⵢⴰⴽⵯⵉ ⵉⴷⴷⴰ ⴳⵉⵙⵏⵜ , ⵉⵖ ⴰⵔ ⵉⵙⵎⵓⵇⵇⵓⵍ ⵙ ⵓⴼⵍⵍⴰ ⵉⵏⵏⴰ ⵎⴰⵏⵉ ⵙⵔⵙ ⵉⵔⴰ ⵡⴰⴷ , … ⴰⵔ ⵉⵙⵡⵉⵏⴳⵉⵎ ⴰⵢⵍⵍⵉⴳ ⵉⵔⵎⵉ , ⵢⵉⵏⵉ ⴷ ⵉⵖⴼ ⵏⵏⵙ ‘’ ⵀⴰ-ⵏⵏ ⵉⴳ ⴷ ⵢⵉⵡⵉ ⵢⵉⵍⵍⵓ ⵏⵊⵎⵖ ⵉ ⵜⴰⴷ ⵏ ⵜⵉⴽⴽⵍⵉⵜ ⴰⴷ ⵀⴰⵜ ⵓⵔ ⴰⵏⵏ ⵙⵓⵍ ⵙⵙⵃⴹⴰⵕⵖ ⴳ ⵜⵓⴳⴳⵓⴳⵜ ‘’

ⵉⵖⵔ ⵜⵜ ⵉⵏⵏ ⵉⴳⵉⴷⵔ ⴳ ⵊⴰⵊ ⵏⵏⵙ ⵉⵔⴰⵔ ⴰⵙ ⴷ ⵏⵉⵜ : ‘’ ⵎⴰ’ⴷ ⴰⵡⴰ ⵜⵜⵉⵏⵉⴷ ‘’

ⵉⴱⵔⵔⵎ ⵏⵉⵜ ⵉⴳⵉⴷⵔ ⵙ ⵡⴰⴷⴷⴰ ⵡⴰⵍⴰⵏ ⵉⴹⴰⵕⵏ ⵏⵏⵙ ⴰⴼⵍⵍⴰ , ⵉⴹⵕ ⴷ ⵏⵉⵜ ⵟⵟⴰⵍⴱ ɛⵍⵉ ⵉⴳⵍⵍⵉ ⵙ ⵡⴰⴽⴰⵍ …

ⵢⵉⵏⵉ ⵉⴳⵉⴷⵔ : ‘’ ⵜⴰⵏⵏⴰ ⵓⵔ ⵉⴽⴽⵉ ⵢⴰⵏ ⵉⵙ ⵔⴰ’ⴷ ⵜⵜ ⴽⴰ ⵉⵙⵙⴰⴽⵉ , ⴽⴽⵉⵏ ⵜⵜ ⵡⵉⵢⵢⴰⴹ ‘’
________________________________
ⵢⵓⵍⵙ-ⵜⵜ ⵉⴷ ⵜⴰⵕⵉⵇ ⵉⴷ-ⵓⴼⵇⵇⵉⵔ

ⵙ ⵜⵡⵉⵙⵉ ⵏ ⵎⴰⵙⵙ ⵃⴰⵙⴰⵏ ⵥⴹⴹⵓⴳ

