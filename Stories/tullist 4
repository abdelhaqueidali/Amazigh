
Aḥḥ a kyin d-yuckan ad taqqrad mayad, ur iyi tssend, ur giti tssend amya. g tugt immrwayn zzriɣ g akk’ ma yuman ussan n tudert inu, tbbi iyi nn tizi g gr idurar, sul man idurar, win uflla n tefrawt, win tasrirt. ar kttiɣ sg gdi menck d iwargiwn didi usiɣ, menck d inuraz nna adlli ssitmɣ, macc g’rant sul s ɣikk.

Hati ur k ttuɣ a imɣri, lliɣ sul didk, numẓ sul ifilu n umṣawaḍ, ɣiklli s aɣ ukan teṭṭamẓ tudert, tajj gitnɣ tudert. taɣawsa lli ḥmelɣ g tudert n gr idurar ad, tga tt mas nlla g uflla, nfeln ayt izddar, yah nlla g uflla, nekni s ignwan, awd afa n idrarn ur nn akk’ aggugn. ifulki lliɣ iyi d iskti mayad yan wass g ussan lli, isiyya unzwi, azwu d irifi llan zun iɣ ur llan, zun iɣ kerfn ingratsn, zun iɣ fkan yat tgadda g tiysɣart nnsn i unzwi, afad ad sisn ur tssyafad, yah ɣikk ann lli s tɣrid.

Ffuɣeɣ akud ann ggammiɣ awd imsli amr imsli n twada d usunfs inu, g uflla i wanna imyarn azaɣar, rad as immar mayan, ad ittazzal, d ad isker tizmmar gdi, acku tafkka nns ur tmyar anaw n tudert ann. ukan da zzigizɣ kra s ucuwwr, kra s tfazzayt, acku tisiyya n gdi tskccem yad giti turda, tga sri am sri tqqeln idurar ad lkemɣ tiẓẓumt, luḥn d ilmma flla ijarifn, nɣ iɣ flla ṛẓemn isaffn. g ubrid inu s wasif ibḍan g ku adrar d wayyaḍ, tugtt n iswingimn n wanaw ann da ukan tkkan iɣf inu.

G wammas n tsiyya ann, tɣama tuwlaft n idurar iyi ssutlnin mkad tẓẓil. ijarifn n wafa nns zurnin mqqurnin attuynin, ddu nns kra n taddagin, ur ar gdi ittmussi awd yan, amya… azemz ifaw kigan, acku zmerɣ ad anniɣ taggugi mqqar dari amukris n usmuqql. kkiɣ imikk n twada ha iyi ukiɣ nn s dar wasif.

Agaruj g dar imzdaɣ ad iga wasif, gilli ittkka ag akk’ ẓẓan kra n taddagin, tin ikikd (talluzin), aḍil, d tazart. taddagin ad ka ittmɣayn g idɣarn am gdi. yals iyi yan gisn, mas d iḍḍṛ udfel asgg’as lli izrin, d mas iggut ukrram, d izmer ad d iggut mayan asgg’as ad ula imal. argaz ad iga sg ayt usun n gdi, kḍiɣ gis mas ur iri ad iddu awd ntta s tɣermin zun-d akk’ ingg’a nns. taḍṣa nns d iman nns ifssusn ḥḍan urrifn d tguḍi, macc immaɣ ntta ad isfalki asberrk nns sri, g wass izwarn dari lliɣ d uckiɣ s darsn.
________________________________
yura-tt: Ɛebdellah Ṛacdi
