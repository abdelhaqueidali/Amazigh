
ⵜⴰⵔⵔⴰⴳⵜ ⵏ ⵓⴱⴰⵖⵓⵖ
ⵉⵙⵙⵏ ⵓⴱⴰⵖⵓⵖ ⵉⵙ ⵉⵍⴽⵎ ⵓⴽⵜⵜⴰⵢ ⵏ ⵜⵍⴰⵍⵉ ⵏ ⵓⵖⵉⵍⴰⵙ, ⵉⵙⵖ ⴷ ⵙ ⵜⵎⵍⴷⴰ ⴰⴷ ⵙⵏⴰⵜ ⵜⴰⴷⵍⵉⵡⵉⵏ ⵎⵇⵇⵓⵔⵏⵉⵏ ⵏ ⵜⴼⵔⵙⵉⵎⵜ1, ⵉⵙⵎⵓⵏ ⴷⵉⴷⵙⵏⵜ ⵢⴰⵜ ⵜⴱⵔⴰⵜ ⵉⴼⴽ ⵜⵏⵜ ⵉ ⵜⴰⵖⴰⴹⵜ ⵉⵜⵜⵔ ⴰⵙ ⴰⴷ ⵜⵙⵙⵍⴽⵎ ⵜⴰⵔⵔⴰⴳⵜ ⵉ ⵓⵖⵉⵍⴰⵙ.
ⵜⴷⴳⴳⵉ ⵜⴰⵖⴰⴹⵜ ⵜⵓⵜⵜⵔⴰ ⵏ ⵓⴱⴰⵖⵓⵖ ⵙ ⵓⵎⴷⴰⵣ, ⵜⵉⵏⵉ ⴷ ⵢⵉⵖⴼ ⵏⵏⵙ "ⴰⵖⵉⵍⴰⵙ ⴷ ⴰⵎⵓⴷⵔ ⴰⴼⵢⵢⵉⵡ2, ⵓⵔ ⴷⴰ ⵉⵛⵜⵜⴰ ⵉⵛⴰⴽⴰⵏ, ⵙⵏⴰⵜ ⵜⴰⴷⵍⵉⵡⵉⵏ ⴰⴷ ⵏ ⵜⴼⵔⵙⵉⵎⵜ ⵔⴰⴷ ⵉⵢⵉ ⵎⴰⵙⴰⵏⵜ3 ⵙ ⵎⵉⵏ ⵜⵓⵔⴷⴰ." ⵜⴰⵎⵥ ⴰⴱⵔⵉⴷ ⵙ ⵜⵓⵎⵔⵜ ⵖⵔ ⵢⵉⵖⵉⵙⵉ4 ⵏ ⵓⵖⵉⵍⴰⵙ ⵜⴼⴽ ⴰⵙ ⵜⴰⵔⵔⴰⴳⵜ.
ⵢⴰⵎⵥ ⵓⵖⵉⵍⴰⵙ ⵜⴰⵔⵔⴰⴳⵜ ⵉⵙⵏⵉⵎⵎⵔ ⵜⴰⵖⴰⴹⵜ, ⵉⴱⴱⴰⵇⵇⵉ ⵉⵍⵎⵎⴰ ⵙ ⵜⴰⴹⵚⴰ ⴰⵍⵍⵉⴳ ⵉⵖⵔⴰ ⵜⴰⴱⵔⴰⵜⵜ:
- ⵡⴰⵛⵛ ⴰⴷ ⵉⴳⴰ ⵓⴱⴰⵖⵓⵖ ⴰⴷ, ⵉⵙ ⴷ ⵉⵜⵜⵓ ⵎⴰⵙ ⵓⵔ ⴷⴰ ⵛⵜⵜⴰⵖ ⵉⵛⴰⴽⴰⵏ. ⵜⵉⵏⵏⵎ ⴰⵢⴷ ⴳⴰⵏⵜ ⵜⴰⴷⵍⵉⵡⵉⵏ ⵏⵏⴰ ⴰ ⵜⴰⵖⴰⴹⵜ, ⵛⵛ ⵜⵉⴼⵔⵙⵉⵎⵜ ⵏⵏⴰ ⴰⴷ ⴰⵎ ⵜⴰⴹⴼⵓⵜ ⵜⴳ ⴰⵎ ⵜⴰⴷⵓⵙⵉ.
ⵜⴰⵖⴰⴹⵜ ⵉⵙⵙⵓⵙⵎ ⵜⵜ -ⵍⴽⴰⵕⴰⵎ- ⵏ ⵓⵖⵉⵍⴰⵙ, ⵜⵙⵏⵉⵎⵎⵔⵜ ⵜⵙⵙⵏⵜⵉ ⴰⵔ ⵜⵛⵜⵜⴰ ⵉⵛⴰⴽⴰⵏ ⴰⵔ ⵍⵍⵉⴳ ⵜⵎⴷⴰ ⵜⵉⵔⵎⵜ, ⵜⴰⵡⴰⵜⵙ ⵉⵍⵎⵎⴰ ⵜⵉⴼⵍⵓⵜ ⴰⴷ ⵜⴼⴼⵖ ⴰⴷⵖⴰⵔ ⵏⵏⴰ, ⵜⴰⴼ ⵜⵜ ⵏⵏ ⵜⴻⵜⵜⵓⵔⴳⴰⵍ, ⵜⵙⵙⴼⵍⴷ ⵉ ⵓⵙⵀⴽⵉⴽ5 ⵏ ⵓⵖⵉⵍⴰⵙ:
- ⵀⴰⵜ ⵉⵏⵏⴰ ⵉⵢⵉ ⵓⴱⴰⵖⵓⵖ ⵎⴰⵙ ⴷ ⴽⵎⵎ ⴰⵢⴷ ⵉⴳⴰⵏ ⵜⴰⵔⵔⴰⴳ ⵉⵏⵓ, ⵎⴰ ⵙ ⵔⴰⴷ ⵎⵎⴽⵍⵓⵖ ⴳ ⵡⴰⵙⵙ ⵏ ⵜⵓⵎⵔⵜ ⵉⵏⵓ ⵎⴽ ⵜⴷⴷⵉⵜ ⴷⵖⵉ? ⵢⴰⴽⵯⵉ ⵏⵏ ⵓⵖⵉⵍⴰⵙ ⵖⴼ ⵜⴰⵖⴰⴹⵜ ⵢⴰⵎⵥ ⵜⵜ ⴳ ⵓⵎⴳⴳⵔⴹ ⵜⴳ ⵜⵉⵔⵎⵜ ⵏⵏⵙ.
________________________________
ⵢⵓⵔⴰ ⵜⵜ: ⵎⵓⵃⴰ ⵃⴰⵢⴷⴰ

