
ⵢⴰⵏ ⵓⴳⵍⵍⵉⴷ ⵉⴳⴰⵏ ⵉⵎⵉⵔⵉⵅⴼ ⴷ ⴰⴼⴷⴰⵡⵢ ⴷⴰⵔ ⵉɛⵣⵣⴰ ⵢⵉⵅⴼ ⵏⵏⵙ, ⵖ ⵢⴰⵜ ⵜⴳⵍⴷⵉⵜ ⵖ ⵉⴽⵔⵥ ⵥⵥⵍⴷ ⵉⵣⴷⵖ ⵖ ⵜⵏⵉⵎⴰⵏⵜ ⵏ ⵓⵖⵔⴼ ⵏⵏⵙ, ⴰⴳⵍⵍⵉⴷ ⵏ ⵜⴳⵍⴷⵉⵜ ⴰⴷ ⵉⵙⴽⵔ ⴰⵙ ⴷ ⵢⵉⵅⴼ ⵏⵏⵙ ⵉⵙ ⴰⴽⴽⵡ ⵓⵔ ⵢⵉⵍⵍⵉ ⵡⴰⵏⴰⵡ ⵏⵏⵙ ⵖ ⵓⴼⴳⴰⵏ, ⴰⵔ ⵉⵙⴰⵡⴰⵍ ⴼ ⵓⴳⴰⵢⵢⵓ ⵏⵏⵙ ⴷ ⵓⵔ ⵢⵉⵏⵏⵉ ⴰⵎⴰⵔ ⵉ ⵡⴰⵏⵏⴰ ⴼⵍⵍⴰⵙ ⵓⵔ ⵉⵙⴰⵡⴰⵍⵏ, ⵢⵉⴱⵔⴳⵎⵎⵉ ⵏⵏⵙ ⵓⵔ ⵊⵊⵓⵏ ⵜ ⴼⴼⵉⵖⵏ ⵉⵎⴷⵢⴰⵣⵏ ⵢⵉⵎⴰⵍⵓⵖⵏ ⵍⵍⵉ ⵜ ⵢⵉⵜⵜⴰⵍⵖⵏ, ⵉⵖⵔⴱⴰⵏ ⴷ ⵜⴳⴳⵓⵔⴰ ⵉⵔⴽⵎ ⵜⵏⵜ ⵙ ⵡⴰⵙⵙⴰⵖ ⵏⵏⵙ, ⴷ ⴰⵙⵙⴰⵖ ⵏⵄⵙ ⴰⴷ ⵉⵍⵍⴰⵏ ⵉⵖ ⵜⴽⴽⵉⵜ ⴰⴼⴻⵍⵍⴰ ⵓⵍⴰ ⵜⵓⴽⵉⵜ ⵙ ⵉⵣⴷⴰⵔ, ⵓⴷⴻⵎ ⵏⵏⵙ ⵉⴽⴽⵓⵙⴰ ⵓⴷⴻⵎ ⵏ ⵉⴷⵔⵉⵎⵏ ⵏ ⵜⴳⵍⴷⵉⵜ ⵏⵏⵙ.

ⵢⴰⵏ ⵡⴰⵙⵙ ⵉⴼⴼⵖ ⵓⴳⵍⵍⵉⴷ ⴰⴷ ⵉⵎⵓⵏ ⴷ ⵓⴽⴰⴱⴰⵔ ⵏⵏⵙ, ⵖ ⵓⴱⵉⴷ ⵏⵏⵙ ⵉⵥⵕⴰ ⵏⵏ ⵢⴰⵏ ⵓⵔⴳⴰⵣ ⴰⵔ ⵉⵇⵇⴰⵣ ⵖ ⵜⵙⴳⴳⵉⵡⵉⵏ ⵏⵏⵙ ⴳⵉⵙ ⵉⴷⵔⴰⵔⵏ ⵏ ⵢⵉⵅⵙⴰⵏ ⴷ ⵉⵇⵇⵍⵍⴰⵍⵏ, ⵖⴰⵢⴰⵏⵏ ⴰ ⴼ ⵉⴱⵉⴷⴷ ⵓⴳⵍⵍⵉⴷ ⵉⵙⵇⵇⵙⴰ ⴰⵔⴳⴰⵣ ⴼ ⵎⴰⴷ ⵉⵙⴽⴰⵔ, ⵉⵔⴰⵔ ⴼⵍⵍⴰⵙ ⵉⵏⵏⴰ ⵢ ⴰⵙ ⵎⴰⵙ ⴷ ⵏⵜⵜⴰⵏ ( ⴰⴳⵍⵍⵉⴷ ) ⴰⴷ ⴰⵙ ⴷ ⵉⴳⴰⵏ ⵉⴹⴰⵕⵏ!! ⴰⴳⵍⵍⵉⴷ ⵉⵙⵙⵓⴽⵏⵜ ⵡⴰⵡⴰⵍ ⵏ ⵓⵔⴳⴰⴻ , ⵖⴰⵢⴰⵏ ⴰ ⴼ ⵜ ⴷⴰⵖ ⵉⵙⵇⵇⵙⴰ ⵉⵏⵏⴰ ⴰⵙ:
ⵙ ⵎⴰⵏⵉⴽ, ⵏⴽⴽⵉⵏ ⵓⵔ ⴽ ⵙⵙⵉⵏⵖ, ⴷ ⵓⵔ ⴰⴽⴽⵡ ⴷⴰⵔⵉ ⵎⴰⵄⴷ ⵙⵔⴽ ⵙⴽⴰⵔⵖ.
ⵉⵙⵎⴷ ⵓⴳⵍⵍⵉⴷ ⴰⵡⴰⵍ ⵏⵏⵙ, ⵉⴽⵏⵓ ⵏⵏ ⴼⵍⵍⴰⵙ ⵓⵔⴳⴰⵣ ⵢⵉⵏⵉ ⴰⵙ ⵖ ⵓⵎⵥⵥⵓⵖ ⵏⵏⵙ ⴰⵏⵙⴰ ⵢⴰⴷ, ⵜⵣⵔⵉ ⴳⵉⵙ ⵢⴰⵜ ⵜⴰⵎⴰⵖⵜ ⵉⵖ ⴰⴽ ⵓⵔ ⵏⵏⵉⵖ ⵢⴰⵏ ⵉⵎⵏⵖⵉ ⵎⵇⵇⵓⵕⵏ, ⴷ ⵜⴰⵎⴰⵖⵜ ⴰⴷ ⴰ ⵖ ⵉⵎⵎⵓⵜ ⵓⴳⵍⵍⵉⴷ ⵏⵏⵖ ⴰⵎⵣⵡⴰⵔⵓ, ⵉⵔⵉⵖ ⴰⴷ ⵜⵜⵍⵍⵍⵉⵖ ⵙ ⵉⵅⵙⴰⵏ ⵏⵏⵙ ⵉⴳⵍⵍⵉⵏ, ⴰⴷ ⵜⵏ ⵙⵎⵓⵏⵖ ⵙⵜⵉⵖ ⴰⵙⵏ ⵢⴰⵏ ⵡⴰⵏⵙⴰ ⵙⵔⵙⵏ ⵉⵣⵍⵉⵏ, ⵎⴰⴽⴽ ⵖⵉⴽ ⵍⵍⵉ ⵜⵥⵕⵕⴰⵜ ⴳⴳⵓⵎⵎⵉⵖ ⴰⴷ ⵜⵏ ⵙⵜⵉⵖ , ⵍⵍⵉⵖ ⴽ ⵉⴷ ⵜⵉⵡⵉ ⵜⵉⵣⵉ ⵙ ⵖⵉⴷ, ⴰⵡⵙ ⵉⵢⵉ ⴰⵙ ⵙⵜⵉⵖ ⵉⵅⵙⴰⵏ ⵏ ⴱⴰⴱⴰⴽ ⴰⴷ ⵉⵢⵉ ⵓⵔ ⵎⵎⵉⵔⴽⵙⵏ ⴷ ⵡⵉⵏ ⴽⵔⴰ ⵏ ⵓⵎⵣⵍⵓⴹ, ⵥⵕ ⵣⴰ ⵉⵙ ⵔⴰⴷ ⵜⵙⵜⵉⵜ ⵏⴳⵔ ⵡⵉⵏ ⵓⴳⵍⵍⵉⴷ ⴷ ⵡⵉⵏ ⴱⴰⴱⴰ?
ⴰⴳⵍⵍⵉⴷ ⵉⵙⵢⴰⴼⴰ ⵙ ⴽⵔⴰ, ⵖⴰⵢⴰⵏⵏ ⴰ ⴼ ⵓⵔ ⵉⵔⵓⵔ ⴼ ⵓⵔⴳⴰⵣ ⵓⵍⴰ ⵉⵙⵇⵇⵙⴰ ⵜ ⵙⵓⵍ, ⵉⵙⵙⵏ ⵎⴰⵏⵉ ⵙ ⵉⴷⴷⴰ ⵡⴰⵡⴰⵍ ⴷ ⵢⵓⴳⵣ ⵏⵏ ⵉⵙ ⴷ ⵜⴰⴽⵏⵏⴰⵟⵟ ⴷ ⵜⵎⵉⵔⵉⵅⴼⵜ ⵓⵔ ⴰⴷ ⴽ ⵜⵙⵙⵍⴽⵎ ⵉ ⵢⴰⵜ ⵉⵙ ⵔⴰⴷ ⵏⵏ ⴼⵍⵍⴰⴽ ⵀⵍⵍⵉ ⵜⵙⵉⴳⴳⵓⴳ ⴰⵢⵍⵍⵉ ⵢⴰⴷ ⵟⵟⵟⴰⴼⵜ , ⴷ ⵓⵔ ⵉⵍⵍⵉ ⵎⴰⴷ ⵢⵓⴼⵏ ⵉⵎⵎⵉⴽ ⵏ ⵓⴼⵓⵍⴽⵉ ⵉⵖ ⴰ ⵜ ⵉⵙⴽⴰⵔ ⵢⴰⵏ, ⴷ ⴰⴷ ⵢⵉⵙⵙⵉⵏ ⵉⵙ ⵉⴳⴰ ⵖⴰⵔ ⴰⴼⴳⴰⵏ ⵍⵍⵉ ⵔⴰⴷ ⵜⴰⵡⵉ ⵜⵎⴰⵜⵜⴰⵏⵜ ⴰⵙⵙ ⵏⵏⴰ ⴰⵙ ⵙⵎⴷⵏ ⵓⵙⵙⴰⵏ , ⴽⴽⵎⵏ ⴰⴽⴰⵍ ⵉⴳⵓⵔⵏ ⴷ ⴳⵉⵙ ⵖⴰⵔ ⵉⵅⵙⴰⵏ.
________________________________
ⵢⵓⵔⴰ ⵜⵜ: ⵎⵓⵃⴰ ⵃⴰⵢⴷⴰ
