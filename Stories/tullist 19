
ⵉⵙⴽⵓⵜⵜ ⵓⴹⴻⵕⵖⴰⵍ ⴼ ⵓⵙⴽⴽⴰⵜⵜⵓ ⵏⵏⴻⵙ, ⴰⵔ ⵉⵙⴷⵓⵍⴼⵓ, ⵉⴳⵔ ⴰⵙ ⵢⴰⵏ ⵓⵄⵔⵔⵉⵎ ⵉⵜⵏⴰⵏ ⴰⵀⴰ ⵢⵓⵎⵥ ⴰⵙ ⴰⴼⵓⵙ, ⵉⵔⴰ ⴰⴷⵜ ⵉⵙⵙⴻⵏⴹⵡ
ⴰⴱⵔⵉⴷ, ⵉⵜⵜⵓⴱⴻⵀⴱⵓ ⵓⵔⴳⴰⵣ ⵉⵍⴰⵏ ⴰⵎⴰⵔ ⵓⵖⵣⵉⴼ :
– ⵎⴰ ⴰⵜⵜⴰ ⵛⴻⵢ ?
– ⵏⴻⴽ ⵢⴰⵏ ⵓⵃⵓⴷⵔⵉⵢ ⵉⵔⴰⵏ ⴰⴷⴰⵛ ⵢⴰⵡⵙ ⴰⴷ ⵜⴻⵣⴳⵔⴷ ⴰⴱⵔⵉⴷ.
– ⵎⴰ ⴰⵜⵜⴰ ⵓⴱⵔⵉⴷ ?
– ⵡⴰ- ⴷⴷⴻⵖ ⵉⵍⵍⴰⵏ ⴷⴷⴰⵡ ⵉⴹⴰⵕⵏ ⵏⵏⴻⵛ.
– ⴰⴱⵔⵉⴷ ⵏⵏⴰ ⵓⵔ ⵙⵙⵓⴷⴷⵉⵖ ⵀⴰⵜ ⵓⵔ ⵜ ⵉⴳⵉ.
– ⵉⴷ ⵇⴻⵏⵏⴰ ⴰⴷ ⵉⴷⴷⵓ ⵛⴰ ⵙ ⵢⴰⵏ ⵡⴰⵏⵙⴰ ⴰⵙⵍ ⵏ ⵡⴰⴷ ⵉⴽⴽ ⵛⴰ ⵏ ⵓⴱⵔⵉⴷ?
– ⵓⵔ ⵉⵜⵜⵓⵢⴰⵇⵇⵉⵍ ⴰⴷ ⵉⴽⴽ ⴰⴱⵔⵉⴷ ⵎⴰⵛⴰ ⵡⵉ- ⵏⵓ ⵏⴻⴽ ⵉⴽⴽⴰ ⵉⴳⵏⵏⴰ.
– ⵀⴰⵜⵉⵏ ⵓⵔ ⵜⵍⵉⴷ ⴰⴼⵔⵉⵡⵏ ⵎⴰⵔ ⴰⴷ ⵜⴻⴽⴽⴷ ⵡⵉ- ⵏ ⵉⴳⵏⵏⴰ.
– ⵔⵉⵖ ⴰⴷ ⵉⵏⵉⵖ ⴰⴱⵔⵉⴷ ⵏⵏⴰ ⵜⴻⵙⵙⵓⵏⵖ ⵜⵡⴻⵏⴳⵉⵎⵜ ⵉⵏⵓ ⴳ ⵉⴷⵉⵔ ⵉⵏⵓ.
– ⵉ ⵎⴰ ⴰⵅ ⴰⵍⵍⴻⵢ ⵜⵓⵎⵥⴷ ⴰⵙⴽⴽⴰⵜⵜⵓ?
– ⵎⴰⵔ ⴰⴷ ⴰⵜⵎⵖ ⵉ ⵜⴼⵉⵛⴰⵢ.
– ⵀⴻⵢⵢⴰ ⵓⵔ ⵜⵜⵓⵢⴰⵇⵇⵉⵍⴷ ⴰⴷ ⵜⴻⴽⴽⴷ ⴰⴱⵔⵉⴷ ⵏⵏⴰ ⵖⵣⴰⵏ ⵡⵉ- ⵢⵢⴰⴹ.
– ⵀⴰ- ⵢⵢⵉ ⴽⴽⵉⵖ ⵜ ⵎⴰⵛⴰ ⴰⴱⵔⵉⴷ ⵏⵏⴰ ⵔⵉⵖ ⵓⵔ ⵜⴰ ⵜ ⵓⵎⵉⵥⵖ.
– ⵎⴰ ⵙ ⴷⴰ ⵉⵙⵙⵉⵡⵉⴹ?
– ⴷⴰ ⵉⵙⵙⵉⵡⵉⴹ ⵙ ⴷⵉ- ⴷⴷⴰ ⵜⴻⵍⵍⴰ ⵜⵓⴷⴻⵔⵜ ⵜⵓⵖⵍⵉⵍⵜ(ⵉⵜⵜⴻⵖⵉⵎⴰⵏ ⴰⵍⵉⴹ) ⵜⵓⴷⵔⵉⵛⵜ(ⵓⵔ ⵉⵙⵙⵉⵏⵏ ⴰⵎⵜⴰⵏ).
– ⵀⴻⵢⵢⴰ ⵉⴽⴽⴰ ⵓⴱⵔⵉⴷ ⴷⴷⴻⵖ ⵏⵏⴻⵛ ⴳⴻⵔ ⵉⵙⴻⵎⴹⴰⵍ.
– ⵀⴰⵜⵉⵏ ⵎⴻⵃⵕⴰ ⴰⵢ ⴷ ⵜⵓⴼⵉⴷ ⴰⴱⵔⵉⴷ ⵉⵙⵙⴻⵍⴽⴰⵎⵏ ⵙ ⵓⵎⵔⴰⴷⴰⵏ ⵓⵖⵍⵉⵍ ⵏ ⵉⴳⵏⵏⴰ.
– ⵀⴰⵏ ⴰⵣⵓⵔ ⵏ ⵡⴰⵛⴰⵍ ⵓⵔ ⵉⴳⵉ ⵅⴰⵙ ⵜⴰⵔⴰⵜⵙⴰ ⵏ ⵉⵖⵚⴰⵏ ⵏ ⵓⴼⴳⴰⵏ ⴷ ⵓⵎⵓⴷⴰⵔ.ⴷⵉ- ⵏⵏⴰ ⵉⴽⴽⴰ ⵛⴰ ⴰⵔ ⵉⵜⵜⴻⴽⵓⴽⵓⵍ ⵜⴰⵖⵚⵚⴰ ⵏ ⵉⵡⴷⴰⵏ.
– ⵜⴻⵖⵥⴰⵏⴷ ⴰ ⴰⵢⵢⴰⵡ ⵉⵏⵓ.ⵡⴰⵍⵓ ⵎⴰⵢ ⴷ ⴰⵛ ⵉⵟⴼⴰⵕ ⵛⵔⴰ.ⴰⵣⵓⵔ ⵏ ⵡⴰⵛⴰⵍ ⵓⵔ ⵉⴳⵉ ⵅⴰⵙ ⵜⴰⴱⴹⴰⵏⵜ ⵏ ⵉⵖⵚⴰⵏ.ⴰⴽⴽⵯ ⵎⴰⵢ ⴷ ⵉⵙⵓⵍⵏ ⵉⴷⴷⴻⵔⵏ ⵏⵏⵉⴳ ⵏ ⵡⴰⵛⴰⵍ ⴰⴷⵜ ⵉⴳⵣ, ⴰⴷ ⵉⴽⴽ ⴷⴷⴰⵡ ⵓⵣⵓⵔ ⵏⵏⴻⵙ, ⴰⴷⵜ ⴰⵛⵍⵏ ⵡⵉ- ⵢⵢⴰⴹ.ⴰⵢ- ⵏⵏⴰⵖ ⴰⵙ ⵢⵓⴼ ⵉⵙ ⵓⵔ ⵙⵙⵓⴷⴷⵉⵖ ⴰⴱⵔⵉⴷ ⵏⵏⴰ ⴷⴰ ⵜⵜⴰⵛⵍⵖ.
– ⵎⴰⵛⴰ ⵀⴰⵜⵉⵏ ⴷⴰ ⵜⵜⴻⴷⴷⵓⴷ.
– ⴷⴰ ⵜⵜⴻⴷⴷⵓⵖ ⴰⵔ ⵜⵜⵉⵖⵉⵍⵖ ⵉⵙ ⴽⴽⵉⵖ ⴰⴱⵔⵉⴷ ⵉⵜⵜⴰⵡⵉⵏ ⵙ ⵉⴳⵏⵏⴰ.
– ⵓ- ⵏⵏⴰ ⵉⵔⴰⵏ ⵉⴳⵏⵏⴰ ⴰⴷ ⵢⵉⵍⵉ ⴰⴼⵔⵉⵡⵏ.
– ⵍⵉⵖ ⵡⵉ- ⵏ ⵜⵡⴻⵏⴳⵉⵎⵜ ⵉⵏⵓ.
– ⴷⴷⵓ ⴰⴷ ⵜⵖⴻⵊⴷⵎⴷ ⴳ ⵢⴰⵏ ⵡⴰⵏⵙⴰ ⴰⵀⴰ ⴷⵎⵓ ⵉⵙ ⵜⴻⵍⵍⵉⴷ ⴳ ⵉⴳⵏⵏⴰ.
– ⵎⴰⵛⴰ ⵀⴰⵜⵉⵏ ⴰⵎⵥⵥⵓⵖ ⵉⵏⵓ ⴰⵔ ⵉⵜⵜⴻⵍⴷⴰⵢ ⵜⵓⵇⵍⴰⵜⵉⵏ(ⵜⵉⵖⵍⴰⵖⴰⵍⵉⵏ, ⵉⵣⵉⵣⵣⴰⵏ) ⵏ ⵉⵎⴷⴰⵔⵏ- ⵉⵎⵜⵜⵉⵏ.
– ⵎⴰⵔ ⴰⴷ ⵜⵜⴰⵛⵣⴷ ⵉⵙ ⵓⵔ ⵜⴳⵉⴷ ⴰⵎⴷⴰⵔ ⵡⴰⵍⴰ ⵜⴳⵉⴷ ⴰⵎⵜⵜⵉⵏ.
– ⵀⴻⵢⵢⴰ ⴳⵉⵖ ⵛⵔⴰ ⴳⴻⵔ ⵓⵎⴷⴰⵔ ⴷ ⵓⵎⵜⵜⵉⵏ.
– ⵓ- ⵏⵏⴰ ⵉⴱⴷⴷⴰⵏ ⴳⴻⵔ ⵉⴱⴻⵔⴷⴰⵏ ⴰⵀⴰ ⵓⵔ ⵉⵙⵙⵉⵏ ⴰⴱⵔⵉⴷ ⵏⵏⴰ ⴷⴰ
ⵉⵜⵜⴰⵛⵍ ⵀⴰⵜ ⵓⵔ ⵉⴼⵔⵉⴽ ⵙ ⵉⵖⴼ ⵏⵏⴻⵙ.
– ⴰⴱⵔⵉⴷ ⵏⵏⴰ ⴽⴽⵉⵖ ⵉⵍⵍⴰⵙ, ⵓⵔ ⵉⵍⵉ ⵉⵏⵉⵔⵉ ⵜⴰⴼ ⴰⴷ ⵉⵙⵉⵏⵖ ⵎⴰ ⵙ ⴷⴷⵉⵖ.
– ⴰⵣⴹ ⴰⴼⵓⵙ ⵏⵏⴻⵛ ⴰⴷⵛ ⴰⵡⵉⵖ ⵙ ⴷⵉ- ⵏⵏⴰ ⵜⵔⵉⴷ.
– ⵀⴰⵜ ⵏⵏⵉⵖ ⴰⵛ ⵢⴰⴷ ⵔⵉⵖ ⴰⴱⵔⵉⴷ ⵏ ⵉⴳⵏⵏⴰ!
– ⵀⴰⵜⵉⵏ ⴰ ⵡⴰ ⵏⵏⵉⵖ ⴰⵛ ⵢⴰⴷ :« ⵓⵔ ⵜⵍⵉⴷ ⴰⴼⵔⵉⵡⵏ».
– ⵉⵙ ⵓⵔ ⵜⵓⵛⵉⵣⴷ ⵎⴰⵢ ⴷ ⴰⵛ ⵏⵏⵉⵖ ?
– ⴳⵣⵉⵖ ⴷ ⴷⵎⵉⵖ ⵎⴰⵢ ⴷ ⵉ ⵜⴻⵏⵏⵉⴷ.ⵜⴰⵡⴻⵏⴳⵉⵎⵜ ⵏⵏⴻⵛ ⵜⴳⴰ ⴰⵛ ⴰⵎⵎ ⵉⴼⵔ. ⵙ ⵜⵡⴻⵏⴳⵉⵎⵜ ⴰⵙ ⴷⴰ ⵜⴻⵙⵙⵓⵏⵓⵖⴷ ⴰⴱⵔⵉⴷ ⵏⵏⴻⵛ ⵉⵜⵜⴰⵡⵉⵢⵏ ⵙ ⵓⵎⵔⴰⴷⴰⵏ(ⵓⵔⵜⵉ ⵉⵥⵉⵍⵏ) ⵏ ⵉⴳⵏⵏⴰ, ⵙ ⵓⵙⴽⴽⴰⵜⵜⵓ ⵏⵏⴻⵛ ⴷⴰ
ⵜⴻⵙⵙⵉⵜⵉⵎⴷ ⵜⵉⴼⵉⵛⴰⵢⴰ ⵎⴰⵛⴰ ⵜⵓⵙⴻⵔⴷ ⴰⵍⵍⵏ ⵉⵜⵜⴰⵏⵏⴰⵢⵏ ⵎⴰⵔ ⴰⴷ
ⵜⵜⴰⵛⵣⴷ ⴰⵖⴰⵔⴰⵙ ⵉⵙⵙⵓⴷⴷⴰⵏ ⵣⴻⴳ ⵓⵖⴰⵔⴰⵙ ⵉⵍⵍⴰⵙⵏ.
– ⵉⵡⴰ ⵕⴹⴻⵍ ⵉ ⵜⴻⵏⵜ.
– ⵎⴻⵔ ⴷⴰ ⵜⵜⵓⵕⴹⴰⵍⵏⵜ ⴰⴷⴰⵛⵜⴻⵏⵜ ⵕⴹⴻⵍⵖ.
– ⵜⴻⵣⵎⵔⴷ ⴰⴷ ⵜⴻⴽⴽⴻⵙⴷ ⵢⴰⵜ ⵜⵉⵟ ⵜⵛⴻⴷ ⵉⵜ ⵉⵎⵛⵉ ⵏⵏⴰ ⴷⴰ
ⵉⵜⵜⴻⴽⴽⵙ ⵛⴰ ⵜⵉⴳⵥⵥⴻⵍⵜ ⵏⵏⴻⵙ ⴰⵀⴰ ⵉⴼⴻⴽ ⵜ ⵉ ⵡⴰ- ⵢⵢⴰⴹ ⵏⴻⵖ
ⴰⵙⵜ ⵉⵣⵣⴻⵏⵣⴰ.
– ⴰⵢ- ⵏⵏⴰ ⵜⵜⵉⵏⵉⴷ ⵉⴳⴰ ⵜⵓⴳⴳⵓⵎⵜ (ⴰⵢ- ⵏⵏⴰ ⵓⵔ ⵉⵜⵜⴰⵖⵏ ⴰⴽⴽⵯ).
– ⵎⴰ ⴰⵅ ⴰⵍⵍⵢ ⵉⴳⴰ ⵜⵓⴳⴳⵓⵎⵜ ?
– ⵓⵔ ⴷⵊⵓ ⵙⴻⵍⵍⴰⵖ ⵉ ⴽⵔⴰ ⴰⵔ ⵢⴰⴽⴽⴰ ⵜⵉⵟ ⵏⵏⴻⵙ ⵉ ⵡⴰ- ⵢⵢⴰⴹ.
– ⵉⴷⴷⴻⵖ ⴷⴰ ⵜⴻⴳⴳⵯⴻⴷⵏ ⵉⵡⴷⴰⵏ ⵣⵉ ⵜⴰⵍⵍⴻⵙⵜ.
– ⵎⴰ ⴰⵜⵜⴰ ⵡⴰ- ⴷⴷⴰ ⵉⵜⵜⵉⵔⵉⵏ ⵜⴰⵍⵍⴻⵙⵜ ?
– ⴰⵔ ⵏⴻⵜⵜⴰⵙⵔ ⵜⴰⵍⵍⴻⵙⵜ ⵉⵎⵛⵉ ⵏⵏⴰ ⴷⴰ ⵏⴻⵜⵜⴰⵙⵔ ⴰⵙⵉⴷⴷ.
– ⵎⴰⵛⴰ ⴰⵙⵉⴷⴷ ⴰⵔ ⵉⵙⵏⵏⵉⵔⵙ ⵉⴷ ⵜⴰⵍⵍⴻⵙⵜ ⵓⵔ ⵜⴳⵉ ⵅⴰⵙ ⵜⴰⵖⴱⴰⵍⵓⵜ ⵏ ⵉⵙⵓⴼⵏ (ⴰⴷⴷⴰⵢ ⵓⵔ ⵉⵙⵡⴰⵏⴼⴰ ⵛⵔⴰ ⴳ ⵢⴰⵏ ⵡⴰⵏⵙⴰ
ⴰⵡⵍⴰⵍⵍⴰⵙ ⴰⵀⴰ ⴰⵔ ⵉⵜⵜⴻⵇⵇⵍ ⵙ ⵛⴰ ⵉⵅⵅⴰⵏ ⴰⴷⵜ ⵢⴰⵖ).
– ⵉⴱⴷⴷⴰ ⵓⵎⴰⴹⴰⵍ ⴼ ⵙⵏⴰⵜ ⵜⵉⵔⵙⴰⵍ ⵢⴰⵜ ⵜⵉ- ⵏ ⵓⵙⵉⴷⴷ ⵉⴷ ⵜⴰ- ⵢⵢⴰⴹ ⵜⵉ- ⵏ ⵜⴰⵍⵍⴻⵙⵜ.
– ⵣⵓⵏⴷ ⴰⵙⴰⴳ ⵏⴻⵏⵏⴰ ⵉⴱⴷⴷⴰ ⴼ ⵓⵡⵜⵎ ⴷ ⵜⴰⵡⵜⵎⵜ.
– ⴰⵅⵙ ⵓⵔ ⵜⵔⵉⴷ ⴰⴷⵉ ⵜⵉⵏⵉⴷ ⵉⴳⴰ ⵓⵡⵜⵎ ⴰⵙⵉⴷⴷ ⵜⴻⴳ ⵜⴻⵡⵜⵎⵜ ⵜⴰⵍⵍⴻⵙⵜ?
– ⵉⵎⵢⴰⵖ ⵓⵡⵜⵎ ⴷ ⵓⵙⵉⴷⴷ ⵉⴷ ⵜⴰⵡⵜⴻⵎⵜ ⵜⴻⵎⵢⴰⵖ ⴷ ⵜⴰⵍⵍⴻⵙⵜ.
– ⵀⴰⵏ ⴰⵙⵉⴷⴷ ⵓⵔ ⵉⴳⵉ ⵅⴰⵙ ⵜⴰⵍⵍⴻⵙⵜ ⵉⵍⴽⴻⴽⵏ ⴷ ⵓⵡⵜⵎ ⵓⵔ ⵜⴳⵉ ⵅⴰⵙ ⵜⴰⵡⵜⵎⵜ ⵉⵍⴽⴻⴽⵏ.ⵛⵛⴰⵔⵏ ⴰⴽⴽⵯ ⴰⵍⴽⴰⴽ ⴷ ⵓⵖⵓⵔⴷ ⴰⵔⵜⵏ
ⵙⵎⵓⵍⵍⵓⵢⵏ.ⴰⴷⴷⴰⵢ ⵉⵍⴽⴻⴽ ⵓⵙⵉⴷⴷ ⴽⵉⴳⴰⵏ ⵀⴰⵏ ⵜⴰⵍⵍⴻⵙⵜ ⵜⴻⵖⵎⵙ ⵉ ⵉⵖⴻⵣⵡⵔ ⵉⴷ ⴰⵙⴰⴳ ⵜⴻⵍⴽⴻⴽ ⵜⴰⵍⵍⴻⵙⵜ ⴰⵟⵟⴰⵙ ⵀⴰⵏ ⴰⵙⵉⴷⴷ ⵉⴷⴷⴻⵍ ⴰⵎⴰⴹⴰⵍ.
– ⵉⴷ ⴰⴷ ⴳⵣⵓⵖ ⵉⵙ ⵓⵔ ⵉⴳⵉ ⵓⵔⴳⴰⵣ ⵅⴰⵙ ⵜⴰⵙⴷⴻⵏⵜ ⵉⵍⴽⴻⴽⵏ ⴱⴻⵣⵣⴰⴼ ⴰⵀⴰ ⵓⵔ ⵜⴳⵉ ⵜⴻⵙⴷⵏⵜ ⵅⴰⵙ ⴰⵔⴳⴰⵣ ⴱⴰⵀⵔⴰ ⵉⵍⴽⴻⴽⵏ ?
– ⵎⴻⵛ ⵎⵢⴰⵖⵏ ⴷ ⵓⵙⵉⴷⴷ ⴷ ⵜⴰⵍⵍⴻⵙⵜ.ⴽⵓ ⴰⵎⴻⵙⴷⴰ(ⴽⵓ ⴰⴼⴻⵔⴷⴰⵙ ⵉⵎⵢⴰⵡⴰⵍⵏ ⴷ ⵡⴰ- ⵢⵢⴰⴹ) ⴷⵉⴳⵙⵏ ⵉⵍⵍⴰ ⵙ ⵓⵖⵓⵔⴷ ⴷ ⵓⵍⴽⴰⴽ
ⵏⵏⴻⵙ.ⵜⵉⵔⵔⵓⴳⵣⴰ ⴷ ⵜⵉⵙⵙⵓⴷⵏⴰ ⴰⴽⵙⵓⵍⵏⵜ. ⵓⵔ ⵉⵍⵍⵉ ⵉⴱⴹ ⴳⵔⴰⵜⵙⵏⵜ.ⵛⵛⴰⵔⵏ ⵜⴰⵡⴻⵏⴳⵉⵎⵜ ⴷ ⵓⵏⵍⵍⵉ ⵉⵜⵜⴰⵛⵣⵏ ⵉⵙⴽⴽⵉⵏⵏ ⵏ
ⵉⵖⴻⵣⵡⵔ.ⵎⴻⵛ ⵓⵔ ⵍⵉⵏ ⴰⵍⵍⵏ ⵏⵏⴰ ⵙ ⵔⴰ ⴰⴷ ⵙⴻⴽⵙⵉⵡⵏ ⴰⴷ ⵉⵍⵉⵏ ⵜⵉⵟⵟⴰⵡⵉⵏ ⵏ ⵜⵡⴻⵏⴳⵉⵎⵜ.
– ⵎⴰ ⴰⵢ ⴷ ⵉⵣⵎⴻⵔⵏ ⴰⴷⴰⵛ ⵉⴼⴻⴽ ⵢⴰⵜ ⵜⵉⵟ ⴰⵀⴰ ⵉⴳ ⴰⵎⴻⵏⴷⴰⵍ (ⵡⴰ- ⵏⵏⴰ ⵉⵙⴻⴽⵙⵉⵡⵏ ⵙ ⵢⴰⵜ ⵜⵉⵟ) ?
– ⵉ ⵎⴰ ⴰⵅ ⴰⵍⵍⵢ ⵉⵍⵍⴰ ⵡⴰ- ⵏⵏⴰ ⵉⴷⴷⴻⵔⵏ ⵙ ⵢⴰⵜ ⵜⴳⴻⵥⵥⵍⵜ ?
– ⵎⴻⵛ ⵉⵍⵍⴰ ⵀⴰⵜ ⵉⴷⵔⵓⵙ ⵉⴷⴷⴻⵖ ⵙ ⵉⵖⵏⴰⵏ ⴰⵙ ⴷⴰ ⵢⴰⴽⴽⴰ ⵛⴰ ⵉ ⵛⵔⴰ
ⵢⴰⵏ ⵓⵙⴻⴽⵏⴰⴼ ⵏⵏⴻⵙ (ⴰⴼⵓⵙ, ⴰⴹⴰⵕ….)ⴽⵓ ⵢⵓⴽ ⴷⴰ ⵉⵜⵜⵉⵔⵉ ⵜⵓⴷⴻⵔⵜ ⵉ ⵉⵖⴼ ⵏⵏⴻⵙ .
– ⴰⴷⴰⵛ ⵛⴻⵖ ⵜⵉⵟ ⵉⵏⵓ ⵎⴰⵔ ⴰⴷ ⵜⵜⴰⵎⵥ ⴰⵏⵙⴰ ⵏ ⵜⵉ- ⵏⵏⴻⵛ .
– ⵎⴰ ⵎⵉ ⵜⵙⵓⴼⵔ ⵜⵉⵟ ⵉⵍⵍⴰⵙⵏ ?
– ⴰⴷⴰⵛ ⵜⴻⵙⵙⴻⵛⵜⵢ ⴰⴱⵔⵉⴷ ⵏⵏⴰ ⴽⴽⵉⵖ ⵎⴰⵔ ⴰⴷ ⴰⵡⴹⵖ ⴷⵉ.
– ⵉ ⵎⴰ ⵎⵉ ⵜⵉ ⵔⵉⵖ ?
– ⴰⴷ ⵜⵉⵙⵉⵏⴷ ⴰⵣⴰⵏⵥ ⴰⵡⵍⴰⵍⵍⴰⵙ ⵏⵏⴰ ⵉⴽⴽⴰ ⵓⴼⴳⴰⵏ ⴰⵎⵎ ⵏⴻⴽ.ⵉⴹⵓⵍⵍⵢ
(ⴰⵢ- ⵏⵏⴰ ⵓⵔ ⵏⵜⵜⵓⵢⴰⵇⵇⵉⵍ ⵣⵉ ⴷⵉⵙ)ⴰⴷ ⵜⵉⵙⵉⵏⴷ ⴰⵣⵔⴰ (ⴰⵢ- ⵏⵏⴰ ⵉⵣⵔⵉⵢⵏ) ⴷ ⵓⵍⵡⴰ (ⴰⵢ- ⵏⵏⴰ ⵓⵔ ⵜⴰ ⵉⵣⵔⵉⵏ) ⵜⴰⴼ ⴰⴷ ⵜⵉⵙⵉⵏⴷ ⴰⴷⵉⵎⴰⵍ (ⴰⵢ- ⵏⵏⴰ ⴷ- ⵉⴷⴷⴰⵏ, ⵉⵎⴰⵍ).
– ⵏⴻⴽ ⵓⵔ ⵙⵙⵉⵏⵖ ⵅⴰⵙ ⴰⵢ- ⵏⵏⴰ ⵉⵍⵍⴰⵏ ⴷⴰⵜⵉ.
– ⵓⵔ ⵜⵜⵓⵢⴰⵇⵇⵉⵍⴷ ⴰⴷ ⵜⵉⵙⵉⵏⴷ ⴰⵢ- ⵏⵏⴰ ⵉⵍⵍⴰⵏ ⴹⴰⵕⴰⵛ.
– ⴰⵢ- ⵏⵏⴰ ⵉⵍⵍⴰⵏ ⴹⴰⵕⵉ ⵉⴷⴷⴰ ⵉⵣⵔⵢ .ⵎⴰ ⵎⵉ ⵜⵉ ⵔⵉⵖ ?
– ⵉⵙ ⵓⵔ ⴷⵊⵉⵏ ⴰⵛ ⵏⵏⴰⵏ ⵉⵎⴰⵔⵡⵏ ⵏⵏⴻⵛ :«ⵓ- ⵏⵏⴰ ⵓⵔ ⵉⵙⵙⵉⵏⵏ ⵎⴰ ⴰⵏⵉ ⵙⴰ ⴷ- ⵉⴽⴽⴰ ⵓⵔ ⵉⵏⵏⵉ ⴰⴷ ⵢⵉⵙⵉⵏ ⵎⴰ ⵙ ⵉⴷⴷⴰ»
– ⵀⴰⵜⵉⵏ ⴽⴽⵉⵖ ⵜⵉⴳⵎⵎⵉ .ⴰⵢ- ⴰ ⵙⵙⴻⵏⵖ ⵜ.
– ⵉ ⵎⴰ ⵙ ⵜⴻⴷⴷⵉⴷ ?
– ⵜⵉⵏⵎⵍ.ⴰⵢ- ⴰ ⵙⵙⴻⵏⵖ ⵜ ⴰⵡⴷ ⵏⴻⵜⵜⴰ.
– ⴰⴷ ⵎⵉ ?
– ⴰⴷ ⵖⴻⵕⵖ .ⴰⴷ ⵍⴻⵎⴷⵖ.
– ⴰⴷ ⵎⵉ ?
– ⵎⴰⵔ ⴰⴷ ⴰⴼⵖ ⴰⴷⴷⴰⵢ ⵅⵉⵜⴻⵔⵖ ⵛⴰ ⵏ ⵡⵓⵔⴳ (ⴰⵢ- ⵏⵏⴰ ⵎⵉ ⵉⵜⵜⴰⵡⵖ ⵛⴰ ⴷ ⵓⵢ- ⵏⵏⴰ ⵉⵍⵙⵙⴰ).
– ⴰⴷ ⴳⵣⵓⵖ ⵣⴻⴳ ⵡⴰⵡⴰⵍ ⵏⵏⴻⵛ ⵉⵙ ⵓⵔ ⴷⴰ ⵜⵜⴻⵍⵎⴰⴷ ⵅⴰⵙ ⴰⵢ- ⵏⵏⴰ ⵉⵙⵙⵉⵡⵉⴹⵏ ⵙ ⵓⴹⵖⴰⵕ ⵏ ⵡⵓⵔⴳ.
– ⵉⵏⵉ ⵢⵉ ⵎⴰ ⴰⵜⵜⴰ ⵡⴰ- ⵏⵏⴰ ⵉⵇⵇⴰⵕⵏ ⵅⴰⵙ ⵎⴰⵔ ⴰⴷ ⵉⵖⵕ ?
– ⵍⵍⴰⵏ ⵡⵉ- ⵏⵏⴰ ⵇⵇⴰⵕⵏ ⵎⴰⵔ ⴰⴷ ⵉⵙⵉⵏⵏ ⵎⴰⵢ ⴷ ⵎⵙⴻⵏ ⴷ ⵎⴰⵢ ⴷ ⵔⴰⵏ ⵣⵉ ⵜⵓⴷⴻⵔⵜ ⵏⵙⴻⵏ.
– ⵉⵡⴷⴰⵏ ⵙ ⵓⵎⴰⵜⴰ ⴰⵔ ⵜⵜⴰⵣⵍⴰⵏ ⴼ ⵉⴷⵓⵙⴰⵏ ⵏⵙⴻⵏ, ⵖⵉⴼ ⵓⵖⵕⵓⵎ.
– ⵀⴻⵢⵢⴰ ⴰⵃⵏⵓ ⵏⵏⴻⵛ ⴰⵖⵕⵓⵎ ⴷ ⵉⵖⵕⵎ ⴰⵢ ⴷ ⵜ ⵉⴳⴰⵏ?
– ⵎⴻⵛ ⵓⵔ ⵉⵍⵍⵉ ⵓⵖⵕⵓⵎ ⵓⵔ ⵉⵏⵏⵉ ⵓⴼⴳⴰⵏ ⴰⴷ ⵉⴷⴷⵔ .
– ⵉⵙ ⵓⵔ ⴷⵊⵓ ⵜⵙⴻⵍⵍⴰⴷ ⵉ ⵢⴰⵜ ⵜⴰⵡⴰⵍⵜ ⵏ ⵓⵎⴻⵢⵙⴰⵔ «ⵄⴻⵙⵙⵓ»ⴰⵎⴰⵙⵉⵃ ⵉⵜⵜⵉⵏⵉⵏ :«ⵀⴰⵜ ⵓⵔ ⵉⴷ ⵅⴰⵙ ⵙ ⵓⵖⵕⵓⵎ ⴰⵙ
ⵉⵜⵜⴻⴷⴷⵔ ⵛⵔⴰ»?
– ⵓⵔ ⴰⵙ ⵙⴻⵍⵍⴰⵖ ⵎⴰⵛⴰ ⴰⵖⵕⵓⵎ ⴰⵢ ⴷ ⵉⴳⴰⵏ ⵜⵉⵔⵙⵍⵜ ⵏ ⵜⵓⴷⴻⵔⵜ .
– ⴰⵖⵕⵓⵎ, ⵉⵖⵕⵎ, ⵜⴰⵖⴻⵕⵎⴰ, ⵜⵉⵖⵖⵓⵕⵎⴰ ⵉⵙ ⵓⵔ ⴷⵊⵓ ⵜⴻⵙⵡⵉⵏⴳⵎⴷ ⴳ ⵓⵣⴷⴰ ⵉⵍⵍⴰⵏ ⴳⴻⵔ ⵜⵉⵡⴰⵍⵉⵡⵉⵏ – ⴰⴷ ?
– ⵓⵔ ⴷⵊⵉⵏ.
– ⵎⴰ ⴰⵅ ⴰⵍⵍⴻⵢ ⵙⵙⴻⵖⵔⴽⵏ ⵉⵎⴰⵣⵉⵖⵏ ⴰⵢ- ⵏⵏⴰ ⵏ ⵜⵓⵖⵕⵉⴼⵜ ⵏⵏⴰ ⵎⵉ ⴷⴰ ⵏⴻⵜⵜⴰⵡⵖ ⵙ ⵓⵖⵕⵓⵎ ?
– ⵏⴻⴽ ⴰⵔ ⵙⵙⴰⵔⴰⵖ ⴼ ⵓⴱⵔⵉⴷ ⵏ ⵓⵖⵕⵓⵎ ⵓⵔ ⵉⴷ ⵖⵉⴼ ⵓⵖⴱⴰⵍⵓ ⵏⵏⴻⵙ.
– ⵉⴹⵓⵍⵍⵢ ⴰⴷ ⵜⵉⵙⵉⵏⴷ ⵎⴰ ⴰⵏⵉ ⵙⴰ ⴷ- ⵉⴽⴽⴰ ⵎⴰⵔ ⴰⴷⵜ ⵉ ⵜⴻⴳⴳⵯⴷ ⵙ ⵉⴼⴰⵙⵙⵏ ⵏⵏⴻⵛ.ⵀⴰⵜ ⵡⴰⵇⵉⵍⴰ ⵉⴳⴰ ⴰⵢ- ⵏⵏⴰ ⴽⴽⴰⵏ ⵉⵡⴷⴰⵏ ⴷⴰⵜ ⵉ ⵜⵜⴻⴼⴼⴻⵔⵏ ⴳ ⵉⵖⵕⵎ ⵏⵏⴰ ⵙⴽⴰⵏ ⵙ ⵉⵙⵍⵍⵉⵡⵏ ⴷ ⵉⴷⵇⵇⵉ ⵉⵜⵜⴻⵢⴰⴹⵕⵏ(ⵉⵎⵎⴻⵔⴽⵙⵏ) ⵙ ⵡⴰⵍⵉⵎ ⴰⵀⴰ ⴳⵉⵏ ⴰⵙ ⴰⴳⵯⴷⴷⵉⵎ ⴳ ⴽⵓ
ⵓⴼⴻⵏⵙⵓ(ⵜⵉⵖⵎⴻⵕⵜ) ⴰⵍⵍⴻⵢ ⵉⴱⴷⴷⴰ ⴰⵎⵎ ⵓⵣⴻⴱⴷⴰⵔ(ⵉⵣⵉⴽⵉ) ⴷⴰⵜ ⵉⵣⵡⵓⵜⵏ ⵏ ⵡⵓⴽⵓⴷ.
– ⴰⵏⵏⴰⵣ ⵏⵏⴻⵖ ⵉⴳⴰ ⵡⵉ- ⵏ ⵜⴰⵣⵣⵍⴰ ⵙ ⵓⵔⵓⵔⴷ .ⵓ- ⵏⵏⴰ ⵓⵔ ⵉⵜⵜⴰⵣⵣⵍⴰⵏ ⴰⴷⵜ ⵙⵙⵓⵔⴼⵏ ⵡⵉ- ⵢⵢⴰⴹ.ⴰⵢ- ⴰ ⴰ ⵎⵉ ⵙⴻⵍⵍⴰⵖ ⵣⴻⴳ ⵉⵎⵉ ⵏ ⵉⵎⵉⵔⵡ ⵉⵏⵓ ⵎⴻⵏⵏⴰⵡⵜ ⵏ ⵜⵉⴽⴽⴰⵍ.ⵉⵇⵇⴰⵏ- ⴷ ⴰⴷ ⴽⴽⴻⵖ ⵜⵉⵍⴳⴳⵯⵉⵜ ⵉⵙⵙⴻⵏⴹⴰⵡⵏ ⵙ ⵜⴱⴰⵢⵏⵓⵜ, ⴷⵉ- ⴷⴷⴰ ⴳ ⵜⵜⴰⴼⴰⵖ ⵎⴰ ⵙ ⵏⴻⵇⵇⴰⵖ ⵍⴰⵥ, ⵎⴰ ⵙ ⵜⵜⴻⴽⴽⴻⵙⵖ ⴼⴰⴷ.
– ⵉⴷ ⵓⵔ ⵜⴻⵏⵏⵉⴷ ⴰⴷⵉ ⵜⴻⴼⴼⴷ ⴰⵡⴰⵍ ⵏⵏⴰ ⵎⵉ ⵜⴻⵍⵎⴷ ⴳ ⵜⵉⵏⵎⵍ ? ⵉⵡⴽⵏ ⵓⵃⴻⵏⵊⵉⵔ :
– ⵉⵙ ⴷⴰ ⵉⵜⵜⵓⵕⴹⴰⵍ ⵡⴰⵡⴰⵍ ?!
– ⴰⵔ ⵉⵜⵜⵓⵙⵓⴼⴷ ⵄⵄⴰⴷ.
– ⵎⴰⵏ ⵉⵎⵛ ?
– ⴰⴷⴷⴰⵢ ⵉⵟⵟⴹ ⵛⵔⴰ ⴰⵡⴰⵍ ⵏⵏⴻⵙ ⵣⴻⴳ ⵉⴼⴼ ⵏ ⵉⵏⵏⴰ ⵏⵏⴻⵙ ⴰⵀⴰ ⴰⵔ ⵉⵜⵜⴻⵖⴹⴰⴼ ⵄⵏⵓⴳⴳⴰ ⵉ ⵡⴰⵡⴰⵍ ⵏⵏⴰ ⵎⵉ ⵉⵍⵎⴷ ⴳ ⵜⵉⵏⵎⵍ ⵉⴳⴰⵏ ⵡⵉ- ⵏ ⵉⵏⴼⵓⵔⵏ ⴷⴰⵢ ⵉⵜⵜⵓ ⴰⵡⴰⵍ ⵏⵏⴻⵙ ⴰⵏⴰⵎⴰⵢ (ⵡⵉ- ⵏ ⵉⵏⵏⴰ ⵏⴻⵖ ⵉⵢⵢⵓ)ⵀⴰⵜⵉⵏ ⵉⵕⴹⵍ ⴰⵡⴰⵍ ⵏ ⵓⵎⵜⵜⵉⵃⵓⵃ (ⴰⵏⴼⵓⵔ, ⵡⴰ- ⵏⵏⴰ ⵓⵔ ⵉⴳⵉⵏ ⵓⵜⵎⴰⵣⵉⵔⵜ).
– ⵀⴰⵜ ⵏⵓⴼⴰ ⵜ ⴳ ⵜⵉⵏⵎⵍ.
– ⵎⴰⵛⴰ ⵉⵇⵇⴰⵏ- ⴷ ⴰⴷ ⵜⴻⵡⵡⴷ ⴰⵏⴼⴰ ⴳ ⵡⴰⵡⴰⵍ ⵏⵏⴰ ⵜⴻⵜⵔⵉⴷ (ⵜⴻⴽⴽⵓⵙⴰⴷ).
– ⵎⴰ ⵎⵉ ⵉⵙⵓⴼⵔ ?ⵀⴰⵜ ⵓⵔ ⵉⵏⵏⵉ ⴰⴷⵉ ⵉⵙⵙⵓⵜⵛ ⴰⵖⵕⵓⵎ !
– ⵎⴰⵛⴰ ⴰⴷⴰⵛ ⵉⴼⴽ ⴰⵢ- ⵏⵏⴰ ⵓⵔ ⴰⵛ ⵢⴰⴽⴽⴰ ⵓⵖⵕⵓⵎ.
– ⵉⴷ ⵉⵍⵍⴰ ⵛⴰ ⵏ ⵓⵙⴽⴽⵉⵏ ⵉⵍⴰⵏ ⵜⴰⵡⵓⵔⵉ ⴰⵏⴻⵛⵜ ⵏ ⵓⵖⵕⵓⵎ ?ⵀⴰⵜ
ⴰⵖⵕⵓⵎ ⴰ ⵅⴻⴼ ⴷⴰ ⵜⵜⴻⵎⵎⴻⵃⵣⵡⴰⵢⵏ ⵉⵡⴷⴰⵏ.ⵛⴰ ⴰⵙⵍ ⵏ ⵓⵖⵕⵓⵎ ⵀⴰⵜ ⵓⵔ ⵉⵍⵍⵉ.
– ⵎⴰ ⴰⵢ ⴷ ⵉⴳⴰⵏ ⴰⵖⵔⵉⴽ ⵏⵏⴻⵛ ?
– ⵏⴻⴽⴽ ?
– ⵛⴻⵢ ⵄⵄⴰⴷ.
– ⴱⵓⵀⵓ.
– ⵉⵙ ⵓⵔ ⴷⵊⵓ ⵜⵅⴻⵎⵎⵉⵎⴷ ⴳ ⵓⵖⵔⵉⴽ – ⴰⴷ ?
– ⵎⴰ ⵎⵉ ⵔⵉⵖ ⵉⵅⵎⵎⵉⵎⵏ ⵓⵔ ⵉⵙⵙⴻⵍⴽⴰⵎⵏ ⵙ ⵓⵖⵕⵓⵎ ?
– ⵀⴰⵜ ⴰⵢ- ⵏⵏⴰⵖ ⴰⵙ ⴰⵛ ⵜⵜⴻⵔⵖ ⴰⴷⵉ ⵜⴻⵕⴹⵍⴷ ⵜⵉⵟ ⵏⵏⴻⵛ.
– ⵀⴰⵜ ⵓⵔ ⵣⵎⵉⵔⵖ ⴰⴷ ⴽⴽⴻⵙⵖ ⵜⵉⵟ ⵉⵏⵓ ⵣⴻⴳ ⵓⵃⴱⵓⵛ ⵏⵏⴻⵙ ⵎⴰⵔ ⴰⴷ ⵜⵙⴻⴽⵙⵉⵡⴷ ⴰⵀⴰ ⴳⴻⵖ ⵏⴻⴽⴽ ⴰⵎⴻⵏⴷⴰⵍ(ⵡⴰ- ⵏⵏⴰ ⵉⵙⴻⴽⵙⵉⵡⵏ ⵙ ⵢⴰⵜ ⵜⵉⵟ).
– ⵀⴰⵜⵉⵏ ⴰ ⵡⴰ ⵔⵉⵖ ⴰⴷⵉ ⵜⴻⵕⴹⵍⴷ ⵜⵉⵟ ⵏ ⵜⵡⴻⵏⴳⵉⵎⵜ ⵏⵏⴻⵛ !.
– ⵉⵙ ⴷⴰ ⵜⵜⵓⵙⵓⴼⴷ ⴰⵎⵎ ⵓⴷⵍⵉⵙ ⵏⴻⵖ ⵛⴰ ⵏ ⵓⵙⴽⴽⵉⵏ ⵢⴰⴹⵏ ?
– ⵔⵉⵖ ⴰⴷⴰⵛ ⵉⵏⵉⵖ ⵖⴻⴹⴼ ⵉ ⵎⴰⵔ ⴰⴷ ⵜⵉⵙⵉⵏⴷ ⵎⴰⵢ ⴷ ⵜⴻⵎⵙⴷ.
– ⵀⴰⵜⵉⵏ ⵙⵙⴻⵏⵖ ⵉⵙ ⴳⵉⵖ ⴰⴼⴳⴰⵏ ⵓⵔ ⵉⵍⵉⵏ ⵉⵡⵜⵜⴰ ⵉⵍⴰⵏ ⵜⴰⵙⴰⵔⵓⵜ ⵏ ⵓⵃⴻⵔⴳⵉ ⵉⵜⵜⴻⵕⵥⴰⵎⵏ ⵉ ⵎⴻⵏⵏⴰⵡ ⵏ ⵉⴼⴻⵍⵡⴰⵏ ⵏ ⵉⴳⴻⵣⵍⴰⵍⵏ
ⵉⵙⵙⴻⴼⵍⵉⵍⵍⵉⵢⵏ ⵙ ⵉⴽⵍⴰⵏ ⴷ ⵉⵙⴰⴷⴷⵏ. ⵜⴰⵙⴰⵔⵓⵜ ⴷⴷⴻⵖ ⵜⴳⴰ ⵜⵉ- ⵏ ⵡⵓⵕⵖ, ⵜⴰⴳⴻⵏⴳⵟ(ⴰⵢ- ⵏⵏⴰ ⵉⵜⵜⴻⵢⴰⵔⴰⵏ ⵙ ⵉⵙⴽⴽⵉⵍⵏ ⵏⵉⵖ ⵙ ⵡⵓⵟⵟⵓⵏⵏ ⴰⵀⴰ ⵓⵔ ⴰⵔⵜⵏ ⵉⵜⵜⴰⴽⵯⵣ ⵅⴰⵙ ⵡⴰ- ⵏⵏⴰ ⴰⵙⵏ ⵉⵙⵙⵏ ⵡⴰⵏ ⵓⵢ- ⵏⵏⴰ ⴰⵙ ⵜⵜⵓⵕⵥⴰⵎⵏⵜ ⵜⴽⴰⴼⵓⵜⵉⵏ ⵉⵖⵓⵔⴷⵏ) ⵏⵏⴻⵙ ⵜⵜⴻⵢⴰⵔⴰ ⵙ ⵉⵍⵙ ⴰⵏⴻⴳⵍⴰⵣ (ⵣⴻⴳ ⵜⴰⵏⴻⴳⵍⵉⵣⵉⵜ).ⵓ- ⵏⵏⴰ ⵓⵔ ⵉⵙⵙⵉⵏ ⵉ ⵉⵍⵙ ⵡⴰ- ⵏⵉⵜⵉ ⵀⴰⵜ ⵓⵔ ⵏⵏⵉⵏ ⵉⴼⴻⵍⵡⴰⵏ ⴰⴷ ⵏⵏⴰⵕⵥⵎⵏ ⴷⴰⵜⴰⵙ.
– ⵉⵏⵉ ⴰⴼⴳⴰⵏ ⵢⵓⴷⴼⵏ ⵢⴰⵏ ⵓⵙⵍⴰⵍⵍⴰⵢ(ⴷⵉ- ⴷⴷⴰ ⴳ ⵓⵔ ⵜⵜⴰⴼⴰⵏ ⵉⵡⴷⴰⵏ ⴰⵣⴰⴼⵓⵖ ⵅⴰⵙ ⵙ ⵛⵉⴳⴰⵏ ⵏ ⵜⵎⴻⵙⵙⵓⵎⴰⵏⵜ) ⴰⵀⴰ ⵉⵏⴼⵓⴼⵔ(ⴰⵔ ⵉⵜⵜⴰⴷⴼ, ⴰⵔ ⵉⵜⵜⴻⴼⴼⵖ ⴰⵙⵍ ⵏ ⵡⴰⴷ ⵢⴰⴼ ⴰⵣⴰⴼⵓⵖ ⴰⵎⴳⴳⴰⵔⵓ ⵏⴻⵖ ⵓⵔⵣⵉⵢ) ⴷⴰⵢ ⵉⵜⵜⵓ ⴰⵙⴰⵍⴰ ⵏⵏⴻⵙ ⴰⵍⵍⴻⵢ ⵓⵔ ⵢⴰⴷ ⵉⴳⵉ ⵅⴰⵙ ⵢⴰⵏ ⵓⵣⵖⵓⵖ (ⴰⵢ- ⵏⵏⴰ ⵎⵉ ⵓⵔ ⴼⵔⵉⵏⵜ ⵜⴼⵉⵔⴰⵙ ⵏⵏⴻⵙ ⴰⵀⴰ ⴰⵔ ⵉⵙⵙⴻⵅⵍⴰⵄ ⴳ ⵉⴹ).
– ⴰⴱⴰⵢⵏⵓ ⵏ ⵡⴰⵏⵏⴰⵣ ⴰⴳⵉ (ⴰⴷ, ⴷⴷⴻⵖ, ⵡⴰ- ⵏⵉⵜⵉ)ⵉⴳⴰ ⴰⵙⵍⴰⵍⵍⴰⵢ. ⵜⵉⴳⴻⵏⴳⴰⴹ ⵏⵏⴻⵙ ⵙ ⵉⵍⵙ ⴰⵏⴻⴳⵍⴰⵣ.ⵓ- ⵏⵏⴰ ⵓⵔ ⵉⵏⵏⴻⴱⵉⴹ ⴳ ⵜⵎⴻⵙⵍⴰⵢⵜ (ⵉⵍⵙ)ⵜⴰ- ⵏⵉⵜⵉ ⵓⵔ ⵉⵏⵏⵉ ⴰⴷ ⵢⴰⴼ ⴰⴷ ⵉⴷⴷⴻⵔ.
– ⵀⴰⵏ ⵉⵡⴷⴰⵏ ⵉⵟⵟⴰⴼⵏ ⴰⵡⴰⵍ ⵏⵙⴻⵏ ⴰⵏⴰⵎⴰⵢ ⴷⴷⴻⵔⵏ ⴰⵔ ⵖ ⵉⵍ- ⴰⴷ ⵍⵓⵎⴰⵔ ⴳ ⵓⵎⴰⴹⴰⵍ ⴰⴼⴻⵖⵍⴰⵍ .
– ⵎⴰⵛⴰ ⵓⵔ ⵜⴰⴽⵙⵓⵍ ⵜⵓⴷⴻⵔⵜ ⵜⴰⵏⴻⵎⵜⵓⵜⴰ(ⵜⵉ- ⵏ ⵡⴰⵏⵏⴰⵣ- ⴰⴷ) ⴷ ⵜⵓⵏⵙⵉⵢⵜ(ⵜⵉ- ⵏ ⵓⵢ- ⵏⵏⴰ ⵉⴽⴽⴰⵏ).
– ⵎⵔⵉⴷⴷⵉ ⵉⵜⵙⴻⵏⵜ ⵏ ⵜⵓⴳⵯⵏⴰⵜⵉⵏ ⴰⴷ ⵏⵉⵏⵉ ⵜⵓⴼ ⵜⵎⴻⴳⴳⴰⵔⵓⵜ ⵜⴰⵎⴻⵣⵡⴰⵔⵓⵜ ⵙ ⵜⵉⵔⴰⵎ ⵉⵍⴰⵏ ⵜⴰⵡⵓⵔⵉ ⵏⵏⴰ ⵎⵉ ⵓⵔ ⵏⴼⵉⴳⵏ
ⵉⴼⴻⵔⴷⴰⵙⵏ ⵏⵏⴻⵙ ⵙ ⵓⵎⴻⵏⵖⵉⴱⴰⵅ (ⴰⵢ- ⵏⵏⴰ ⵉⵏⵇⵇⴰⵏ ⵉⴱⵓⵅⵅⴰ). ⵢⴰⵛ ⴰⵖⵕⵓⵎ ⴰ ⵅⴻⴼ ⴷⴰ ⵜⴻⵙⵜⴰⵔⴰⴷ ⵀⴰⵜⵉ ⴳ ⵓⴷⵔⴰⵔ ⵙ ⵜⴰⵟⴼⵉ ⴷ ⵡⵓⴷⵓⵛ ⵏ ⵓⴳⴰⵎⴰ ⴰⵛⴽⵓ ⵓⵔ ⵉⵎⴰⵏ ⴷ ⵓⴼⴰⵔⵉⵙ ⵓⴽⵔⵉⵔ ⵓⵍⵢⵉⴹ (ⴽⵓ ⴰⴼⴰⵔⵉⵙ ⵉⵏⵇⵇⴰⵏ).ⴰⵖⵕⵓⵎ ⵓⵔ ⵉⵎⴰⵏ ⴷ ⵜⴰⵎⵜⵓⵏⵜ ⵓⴽⵔⵉⵔⵜ ⴰⵢ ⴷ ⵉⴳⴰⵏ ⴰⵏⴼⵓ ⵉ ⵓⴷⴰⵡⵉⵙ ⵏ ⵓⴼⴳⴰⵏ ⴰⵍⵍⴻⵢ ⵉⴷⵡⵍ ⴷⴰ ⵉⵔⵣⵣⵓ ⴰⴷⵜ ⵉⵙⵖ ⵙ ⵓⵜⵉⴳ ⴰⵎⴰⵊⵊⴻⵢⴰⵍ.ⴰⵡⴷ ⵉⴳⵔⴰⵏ ⵍⵓⵎⵏ ⴳ ⵓⵥⴰⵖⴰⵕ ⴰⵔ ⵜⵜⴻⵊⵎⴰⴹⵏ ⴰⴷⴻⵎⵏⵜ ⵏⵙⴻⵏ ⵙ ⵓⴼⴼⵓⴽⵜⵢ (ⵓⴳⵓⴷⵢ)ⵏ ⵓⵎⴰⵣⵉⵔ ⵓⴽⵔⵉⵔ.ⵓⵔ ⵢⴰⴷ ⴷⴰ ⴰⴽⴽⴰⵏ ⴰⵏⴻⵛⵜ ⵍⵍⵉⵖ ⵏ ⵜⵢⴰⴼⵓⵜ ⵏⵏⴰ ⴽⴽⴰⵏ ⴷⴰ ⴰⴽⴽⴰⵏ.
– ⴰⵅⵙ ⵓⵔ ⵜⵔⵉⴷ ⴰⴷ ⴷⴷⵓⵖ ⵙ ⵡⵓⵙⵓⵏ ⴰⵀⴰ ⵜⵜⴻⵔⵖ ⴰⴷ ⴽⵙⴻⵖ ⵜⴰⵡⵔⵓⵜ ⵉ ⵛⴰ ⵜⴰⴼ ⴰⴷ ⴷⴷⴻⵔⵖ ⵙ ⵡⵓⵜⵛⵉ ⴰⵣⴷⴷⴰⴳ ?
– ⵓⵀⵓⵢ, ⵓⵔ ⴰⵛ ⵏⵏⵉⵖ ⴰⴷ ⵓⵔ ⵜⴻⴷⴷⵓⴷ ⵙ ⵜⵉⵏⵎⵍ, ⴰⴷ ⵓⵔ ⵜⵜⴻⵍⵎⴰⴷ ⵉ ⵎⴻⵏⵏⴰⵡ ⵏ ⵉⵍⵙⴰⵡⵏ, ⴰⴷ ⵓⵔ ⵜⵉⵙⵉⵏⴷ ⵎⴻⵏⵏⴰⵡ ⵏ ⵡⵓⵙⵓⵏⵏ. ⵜⵜⴻⵔⵖ ⴰⵛ ⵀⵉⵍⵍⵉ ⴰⴷ ⵓⵔ ⵜⴻⵜⵜⵓⴷ ⵉⵍⵙ ⵏⵏⴻⵛ, ⴰⴷ ⵓⵔ ⵜⴻⵜⵜⴻⵔⴷ ⵓⴼⵓⴷ ⵏ ⵉⵍⵙ ⵏ ⵓⵏⴼⵓⵔ ⵎⴰⵔ ⴰⴷ ⵙⵉⵙ ⵜⵙⴰⵡⵍⴷ ⴰⵀⴰ ⵜⴻⵙⵙⵉⵜⵎⴷ ⴰⵢ- ⵏⵏⴰ ⵜⴻⵜⵔⵉⴷ ⵣⴻⴳ ⵉⵎⴰⵢⵢⵏ ⴷ ⵉⴷ ⴱⴰⵃⵍⵍⵓ ⴷ ⵉⵙⵜ ⵎⴰⵃⵍⵍⵓ ⴷ ⵉⵎⴰⵔⵡⵏ ⵏⵏⴻⵛ. ⴰⵡⴰⵍ ⵉⴽⴽⴰⵏ ⴰⵙⴰⵍⴰ ⵏⵏⴻⵛ ⴰⵢ ⴷ ⴰⵛ ⵉⵣⵡⴰⵔⵏ. ⴰⵡⵢ ⴱⵄⵉⵜ ⴷⵉⵙ.ⴼⴻⴽ ⴰⵙ ⴰⴽⵓⴷ ⵎⴰⵔ ⴰⴷ ⴳⵉⵙ ⵜⴻⵏⵏⴻⴱⴹ ⴰⵀⴰ ⵎⴻⵛ ⵜⵓⴼⵉⴷ ⴰⴷ ⴳⵉⵙ ⵜⴻⵖⵏⵓⴷ ⴰⵢ- ⵏⵏⴰ ⴷⴰ ⵉⵜⴻⵜⵜⵔ ⵡⴰⵏⵏⴰⵣ ⵙⵜⵉⵍⵍⵍⴻⵢ ⵖⴻⵕ ⴷⴰⵜ ⵎⴰⵔ ⴰⴷ ⵉⴱⴱⵓⵖⵍⵓ.ⵙ ⵡⴰⵡⴰⵍ ⵏⵏⴻⵛ ⴰⵙ ⵜⴻⵏⵏⵉⴷ ⴰⴷ ⵜⴳⴻⴷ ⴰⵢ- ⵏⵏⴰ ⵜⴳⵉⴷ .ⴰⴼⴳⴰⵏ ⵓⵔ ⵉⵍⵍⵉ ⵖⵉⴼ ⵢⴰⵏ ⵓⵃⵜⵜⵓ, ⵖⵉⴼ ⵢⴰⵏ ⵡⴰⵏⴰⵡ, ⴼ ⵢⵓⴽ ⵏ ⵡⵓⴷⵎ. ⵓⵔ ⵉⵏⵏⵉ ⴰⴷ ⵉⴷⵡⵍ ⵓⵎⴰⵣⵉⵖ ⴷ ⴰⵏⴻⴳⵍⴰⵣ ⵎⴰⵔ ⴰⴷ ⵢⵉⵖⵉⵍ ⵉⵙ ⵉⴳⴰ ⴰⴼⴳⴰⵏ ⵉⴷⴷⴻⵖ ⵜⴳⴰ ⵜⵏⴻⴳⵍⵉⵣⵉⵜ ⵉⵍⵙ ⴰⵙⵓⵏⴰⵏ ⴰⵎⴻⵣⵡⴰⵔⵓ ⴳ ⵓⵎⴰⴹⴰⵍ.ⵜⴻⵍⵍⴰ ⵜⵉⵡⵡⵓⵙⵏⴰ ⴳ ⵜⵖⴻⵕⵎⵉⵡⵉⵏ ⴷ ⵜⴷⴻⵍⵙⵉⵡⵉⵏ ⴷ ⵉⵍⵙⴰⵡⵏ.ⵖⴹⴻⴼ ⵉ ⵉⵍⵙ ⵏⵏⴻⵛ ⴰⵙⵍ ⵏ ⵡⴰⴷ ⵜⴻⵜⵜⵓⴷ ⵜⵉⵟⵟⴰⵡⵉⵏ ⴰⵙ ⵜⴻⵏⵏⵉⴷ ⴰⴷ ⵜⴻⵙⵙⵓⴳⵓⵔⴷ ⵉⵖⴻⵣⵡⵔ ⵣⴻⴳ ⵓⴳⵯⴷⴷⵉⵎ ⵉⵍⵍⴰⵏ ⴳ ⵉⵖⵕⵎ
ⵉⴼⴼⴻⵔⵏ ⴰⵖⵕⵓⵎ ⴰⵣⴷⴷⴰⴳ ⵏⵏⴰ ⴰⵖⵓⵍⵏ ⵉⵏⴼⵓⵔⵏ ⴷⴰⵙ ⵜⵜⴰⵡⵖⵏ ⴰⵙⴰⴳ ⵓⴷⴼⵏ ⵜⴰⵎⴰⵣⵉⵔⵜ ⵏⵏⴻⵖ ⵉⴷⴷⴻⵖ ⵉⴳⴰ ⴰⵖⵕⵓⵎ ⵓⵔ ⵉⴳⴱⵉⵔⵏ ⵊⴰⵊ ⵏⵏⴻⵙ
ⵉⵏⵉⵔⵏ (ⴰⵍⵢⵢⴰⴹ)ⵓⴽⵔⵉⵔ.ⵎⴻⵛ ⵜⴻⵏⵏⵉⴷ ⵓⵀⵓ ⴰⵀⴰ ⴰⵔ ⵜⵜⵉⵏⵉⴷ ⵓⵀⵓⵢ ⴰⵍⵉⴹ ⵀⴰⵜ ⵜⴳⵉⴷ «ⴱⵓⵀⵓ» ⵉⵎⵛⵉ ⵏⵏⴰ ⵉⴳⴰ ⴱⴰⴷⴷⵓ ⵡⴰ- ⵏⵏⴰ ⵉⵜⵜⴻⴷⴷⵓⵏ ⴰⵟⵟⴰⵙ ⴷ ⴱⴰⵙⵙⵓ ⵡⴰ- ⴷⴷⴰ ⵉⵜⵜⴻⵙⵙⵓⵏ ⵄⵏⵓⴳⴳⴰ, ⴷ ⴱⴰⵊⵊⵉ ⵡⴰ- ⵍⵍⵉ ⴱⴰⵀⵔⴰ ⵉⵊⵊⵓⵊⵉⵢⵏ ⴷ ⴱⴰⵜⵜⴰ ⵡⴰ- ⵏⵏⴰ ⵉⵍⴰⵏ ⴰⵜⵜⴰ ⵓⵔ ⵉⵜⵜⴻⴷⴳⴰⵢⵏ ⵉⵔⴳⴳⵉⵎⵏ ⵏ ⵡⵉ- ⵢⵢⴰⴹ, ⴷ ⴱⴰⵄⵄⵓ ⵡⴰ- ⴷⴷⴰ ⵉⵍⴰⵏ ⵜⴰⵄⵄⵓⵢⵜ ⴳ ⵓⵄⵔⵓⵔ ⵏⵏⴻⵙ, ⴱⵓⵕⵖ ⵡⴰ- ⵏⵏⴰ ⵉⵍⴰⵏ ⵓⵕⵖ ⵏⴻⵖ ⴷⴰⵜ ⵉⵣⵣⴻⵏⵣⴰ, ⴱⵉⵊⴷⴷⵉⴳⵏ ⵡⴰ-ⵍⵍⵉ ⵉⵜⵜⴻⵥⵥⵓⵏ ⵉⴱⵓⵔⴳⴰ ⵏⴻⵖ ⴷⴰⵜⵏ ⵉⵣⵣⴻⵏⵣⴰ…..ⵙⵡⵉⵏⴳⵎ ⵎⴰⵔ ⴰⴷ ⵜⵜⴰⴼⴷ ⵎⴰ ⵎⵉ ⵜⴻⵎⵙⴷ ⵀⴰⵏ ⵜⵉⵎⵎⵓⵏⵡⴰ ⴷ ⵜⵉⵡⵡⵓⵙⵏⴰ (ⴰⵡⵙⵏ: ⴰⵏⴰⵡ) ⵉⵖⵏⴰ ⵜⴻⵏⵜ ⵓⵎⴻⵖⵏⵉ ⴳ ⵎⴰⵢ ⴷ ⵉⴳⴰⵏ ⴰⵖⵏⵓ (ⴰⵢ- ⵏⵏⴰ ⵉⵜⵜⵓⵖⵏⴰⵏ).ⵓ-
ⵏⵏⴰ ⵉⵜⵜⴻⵍⵎⴰⴷⵏ ⵅⴰⵙ ⵉ ⵢⴰⵏ ⵉⵍⵙ ⴰⵀⴰ ⵉⵙⵙⵉⵜⵎ ⵡⵉ- ⵢⵢⴰⴹ ⵀⴰⵜ ⴰⵎⵎ ⵉⵙ ⴷⴰ ⵉⵙⵀⵓⵢⵢⵓ (ⴰⵔ ⵉⵜⵜⵉⵏⵉ ⴰⵍⵉⴹ ⵓⵀⵓⵢ)ⵉ ⵓⵖⴻⵔⴷⵉⵙ(ⴰⵢ- ⵏⵏⴰ ⵉⵔⴰ) ⵏ ⵓⵎⴻⵖⵏⵉ(ⵡⴰ- ⵏⵏⴰ ⵉⵖⵏⴰⵏ ⴰⴼⴳⴰⵏ ⴷ ⵓⵎⵓⴷⴰⵔ…).ⵙⴰⵡⵍ ⵙ ⵡⴰⵡⴰⵍ ⵏⵏⴻⵛ ⵖⵉⴼ ⵓⵙⴰⵍⴰ ⴷ ⵓⴳⴰⵢⵢⵓ ⵏⵏⴻⵛ, ⵙⴻⴽⵙⵉⵡ ⵙ ⵓⵎⴰⴹⴰⵍ ⵙ ⵓⵙⴰⴽⵯⵣ (ⵎⴰ ⵙ ⴷⴰ ⵉⵙⴻⴽⵙⵉⵡ ⵛⵔⴰ ⴰⵢ- ⵏⵏⴰ ⵢⴰⴳⵓⴳⵏ)ⵉⴳⴱⴻⵔⵏ ⵉⵍⵙ ⵏ ⵓⵎⵜⵜⵉⵃⵓⵃ.
– ⵖⴰⵍⵖ ⵉⵙ ⵜⴳⵉⴷ ⴰⴹⴻⵕⵖⴰⵍ ⵔⵉⵖ ⴰⴷⵛ ⵉ ⵙⵙⴻⵏⴹⵓⵖ ⴰⴱⵔⵉⴷ ⵣⵣⵉⵖ ⵏⴻⴽⴽ ⴰⵢ ⴷ ⵉⴳⴰⵏ ⴰⴹⴻⵕⵖⴰⵍ ⵏ ⵜⵡⴻⵏⴳⵉⵎⵜ ⵎⴻⵇⵇⴰⵕ ⵓⵔ ⵉ ⵇⵇⵉⵏⵜ ⵡⴰⵍⵍⴻⵏ.ⵀⴰⵜ ⴰⵢⴰ ⴰⵢ ⴷ ⵉ ⵉⵙⵙⴻⵏⴹⵓⵏ ⵉⵜⵏ ⵏ ⵜⵢⴰⵣⵉⵍⵜ ⵉⵏⵓ.ⴷⴷⵉⵖ ⴰⴷ ⵙⴻⵇⵙⴰⵖ ⵜⴰⵡⴻⵏⴳⵉⵎⵜ ⵉⵏⵓ ⵖⵉⴼ ⵓⵃⵏⵓ ⵏ ⵓⴱⵔⵉⴷ ⵏⵏⴰ ⴳⵉⵙ ⵓⴼⵉⵖ ⵉⵖⴼ ⵉⵏⵓ.
– ⴰⵢⵢⵓⵣ ⵏⵏⴻⵛ ⴽⵓⴷ ⵉ ⵜⴻⵕⴹⵍⴷ ⵜⴰⵡⴻⵏⴳⵉⵎⵜ ⵏⵏⴻⵛ, ⴽⵓⴷ ⵉ ⵜⴻⵕⵥⵉⴷ ⵉⵎⵊⵊⴰⵏ ⵏⵏⴻⵛ .ⵀⴰⵏ ⴷⵖⵉ ⵎⴻⵃⵕⴰ ⴰⵢ ⴷ ⵜⵓⵎⵥⴷ ⴰⵖⴰⵔⴰⵙ ⴰⵟⴻⵎⵏⴰⵏ ⵉⵜⵜⴰⵡⵉⵏ ⵙ ⵓⴱⴰⵢⵏⵓ ⵏ ⵜⵖⴻⵕⵎⴰ ⵏⵏⴻⵖ .ⵜⴰⵡⴻⵏⴳⵉⵎⵜ ⵉⵔⵣⵓⵣⵣⴻⵖⵏ (ⵉⵏⵏⴰⵕⵥⵎⵏ)ⴰⵢ ⴷ ⵉⵜⵜⴰⵛⵣⵏ ⴰⴱⵔⵉⴷ ⵓⵔ ⵉⴷ ⴰⵍⵍⴻⵏ ⵉⵔⴳⴻⵍⵏ. ⴰⵎⵉⵔⵉ ⵏ ⵜⴰⵢⵟⵟⵉ ⴰⵢ- ⴷ ⵉⵜⵜⴻⴷⵎⵓⵏ ⴰⵖⴰⵔⴰⵙ ⵉⵏⴻⵎⵏ .ⵡⴰ- ⵏⵏⴰ ⵓⵔ ⵉⵍⵎⵉⴷⵏ ⵅⴰⵙ ⵢⴰⵏ ⵉⵍⵙ ⵀⴰⵜ ⵓⵔ ⴷⴰ ⵉⵙⴻⴽⵙⵉⵡ ⵅⴰⵙ ⵙ ⵢⴰⵜ ⵜⵉⵟ.ⵡⴰ- ⵏⵏⴰ ⵉⵜⵜⵓⵏ ⴰⵡⴰⵍ ⵏⵏⴻⵙ ⵀⴰⵜ ⴰⴷ ⵉⵜⵜⵓ ⴰⵡⴷ ⴰⵖⵔⵉⴽ ⵏⵏⴻⵙ, ⴰⴷ ⵉⵜⵜⵓ ⵉⵎⵉⵙⵉ ⵏⵏⴻⵙ. ⴰⴷ ⵓⵔ ⵜⵜⴻⴽⵓⴽⵓⵔⴷ ⴰⴷ ⵜⵙⴰⵡⵍⴷ ⵙ ⵡⴰⵡⴰⵍ ⵏⵏⴻⵛ ⵀⴰⵜⵉⵏ ⴰⴷⴰⵙ ⵜⴻⵍⵎⴷ ⵙ ⵓⵎⴻⵏⴷⴰⵜ (ⵙ ⵉⵎⵉⵇ ⵙ ⵉⵎⵉⵇ).ⴰⵙⴰⴳ ⵜⴻⵙⵔⴰⵔⴷ ⵎⴻⵏⵏⴰⵡ ⵏ ⵉⵡⴰⵍⵉⵡⵏ ⴳ ⵡⴰⵡⴰⵍ ⵏⵏⴻⵛ ⴰⴷ ⵙⵉⵙ ⵜⵙⴰⵡⵍⴷ ⵣⵓⵏⴷ ⴰⴷⴷⴰⵢ ⴷⴰ ⵜⵜⴻⵕⴹⴰⵍⴷ ⵉⵍⵙⴰⵡⵏ ⵏ ⵡⵉ- ⵢⵢⴰⴹ ⵜⴰⴼ ⴰⴷ ⵜⵙⴰⵡⵍⴷ ⴼ ⵜⵣⴰⵢⵉⵍⵜ ⵏⵏⴻⵛ.ⴰⵡⴰⵍ ⵉⴳⴰ ⵜⴰⵔⵙⵍⵜ ⵢⵓⵙⵉⵢⵏ ⴰⵃⵎⵎⴰⵕ ⵏ ⵜⴷⴻⵍⵙⴰ ⴷ ⵜⵖⴻⵕⵎⴰ .ⴰⴷ ⴳⵉⵙ ⵜⴰⴼⴷ ⵎⴰ ⴰⵎⵏⴽ ⴳⴰⵏ ⵉⵎⴻⵣⵡⵓⵔⴰ ⵍⵍⵉⵖ ⴰⵔⵜ ⵙⴽⴰⵔⵏ ⴱⴰⵛ ⴰⴷ ⵖⵏⵓⵏ ⵜⵉⵡⴰⵍⵉⵡⵉⵏ ⵜⵉⵎⴰⵢⵏⵓⵜⵉⵏ, ⵉⵖⵔⵉⴽⵏ ⵏ ⵉⵎⵖⴰⵏ ⴷ ⵉⵙⴽⴽⵉⵏⵏ ⵢⴰⴹⵏ.ⴰⴷ ⵓⵔ ⵜⵜⴻⵕⴹⴰⵍⴷ ⵜⵉⴱⵍⴰⴹⵉⵏ ⵣⴻⴳ ⵉⵍⵙⴰⵡⵏ ⵏ
ⵉⵏⴼⵓⵔⵏ ⵎⴰⵔ ⴰⴷ ⵜⴻⵙⴱⵉⵏⵏⴻⵛⴷ ⵉⵍⵙ ⵏⵏⴻⵛ .ⵀⴰⵜ ⵣⵔⵉⵢⵏ ⴰⵖ ⵉⵎⴻⵣⵡⵓⵔⴰ ⵏⵏⴻⵖ ⵎⴰⵢ ⴷ ⵏⴻⵙⴽⴰⵔ ⴰⴷ ⵏⴻⴳⵏⵓ ⴰⵀⴰ ⵏⴻⵇⵇⵏ ⵉⵅⴱⴰ ⵉⵙⵓⵍⵏ ⵓⵔ ⵜⴰ ⴳⵏⵉⵏ .ⴰⴷ ⵓⵔ ⵜⵜⴻⴽⵓⴽⵓⵔⴷ, ⵀⴰⵏ ⵉⵙⵙⴻⴳⵏⵉ ⵉⵍⵍⴰ ⴳ ⵜⴽⴰⴼⵓⵜ, ⵀⴰⵏ ⵜⵉⴳⴻⵏⴳⴰⴹ ⵍⵍⴰⵏⵜ ⴰⵡⴷ ⵏⵉⵜⴻⵏⵜⵉ. ⵉⵡⴰ ⵕⵥⴻⵎ ⵉ ⵓⵙⵡⵉⵏⴳⵎ ⵏⵏⴻⵛ , ⵙⴻⵇⵙⴰ ⵜⴰⵡⴻⵏⴳⵉⵎⵜ ⵏⵏⴻⵛ ⵎⴰ ⴰⵏⵉ ⵙⴰ ⴷ ⴽⴽⴰⵏ ⵉ ⵉⵎⴻⵣⵡⵓⵔⴰ ⵍⵍⵉⵖ ⵉⵖⵔⵉⴽⵏ ⴰⵎⵎ «ⵎⴻⵏⵖⵉⵣⴰⵏ», «ⵎⴻⵜⵛⵉⵍⵙ», «ⵉⴼⵔⴱⴰⵖⵓⵙ», «ⵉⵍⵙⴼⵓⵏⴰⵙ», «ⴰⴹⴰⵕⵜ ⴱⵉⵔ», «ⴰⴹⴰⵕⵡⴰⵢⵍⴰⵍ»….ⵙ ⵓⵙⵏⴻⴼⵍⴻⵍ ⴰⵙ ⵜⴻⵏⵏⵉⴷ ⴰⴷ ⵜⴻⵙⵙⴻⴱⵖⵕⴷ ⵉⵍⵙ ⵏⵏⴻⵛ ⵓⵔ ⵉⴷ ⵙ ⵓⵕⵟⵟⴰⵍ.ⵙⵡⵉⵏⴳⵎ ⴰⴷ ⵜⵜⴰⴼⴷ ⵜⴰⵎⵏⵉⴷⴷⴰ ⵏ ⵓⴼⴰⵔⵉⵙ ⵉⵏⵇⵇⴰⵏ ⴰⴼⴳⴰⵏ .ⵎⴰ ⴰⵢ ⴷ ⵜ ⵉⴳⴰⵏ ? ⵉⵔⴽⴽⴻⴽ« ⴱⵓⵀⵓ»:
– ⴼⴻⴽ ⵉ ⵉⵎⵉⵇ ⵏ ⵡⵓⴽⵓⴷ ⴱⴰⵔ ⵉⴷ ⵓⵔ ⵜⵉ ⵜⵜⴰⴼⴰⵖ.
– ⵀⴰ- ⵢⵢⵉ ⵕⵥⵉⵖ ⴰⵛ ⴰⵎⵥⵥⵓⵖ ⵉⵏⵓ.
– ⵙ ⵓⵙⵖⴰⵍ ⴼ «ⵎⴻⵏⵖⵉⵣⴰⵏ» ⴰⴷⴰⵙ ⵉⵏⵉⵖ «ⵎⴻⵏⵖⵉⴷⴰⵏ».
– ⴰⵅⵅⴰⵢⵜ !ⴰⵅⵅⵉⴷ ⵎⴰⵢ ⴷ ⵜⵓⴼⵉⴷ .ⵉⵡⴰ ⵎⵓⵏ ⴷ ⵓⴱⵔⵉⴷ ⵏ ⵉⵎⴻⵣⵡⵓⵔⴰ ⵎⴰⵔ ⴰⴷ ⵓⵔ ⵜⵜⴻⴳⴳⴰⴷ ⵣⴻⴳ ⵉⵎⴳⴳⵓⵔⴰ ⵉⵟⵟⴻⴼⴼⵓⵕⵏ ⴰⵎⴰⵍⵓ ⵏ ⵡⵉ-ⵢⵢⴰⴹ ⵉⵜⵜⴻⵕⴹⴰⵍⵏ ⵜⵉⴱⵏⵏⵉⵛⵉⵏ ⵎⴰ ⵙ ⴰⵔ ⵜⵜⴻⵙⴱⵏⵏⵉⵛⵏ ⵉⵍⵙ ⵏⵙⴻⵏ .
________________________________
ⵢⵓⵔⴰ ⵜⵜ: ⴰⵖⴰⵣⴰⴼ ⵎⵓⵃⵎⵎⴰⴷ 14- 02- 2018 /01- 02- 2968
