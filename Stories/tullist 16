
ⵉⴼⵙⴰ ⵡⴰⵢⴼⵙ ⵉⴼⵙⵔ ⵜⵉⴼⵔⴰⵙ ⵏ ⵜⴼⵙⵓⵜ, ⵜⴰⴼⵓⴽⵜ ⵜⵙⴼⴰⵍⴽⵉ ⴰⴽⴰⵍ ⵙ ⵉⴽⵡⵍⴰⵏ ⵏ ⵜⴰⴽⴰⵜ ⵏ ⵓⴽⵜⵜⴰⵢ, ⴰⵎⴰⵏ ⵓⵙⵉⵏ ⵉⵎⴰⵏ ⵜⵔⵎⵏ ⵉ ⵜⵔⴳⵡⴰ ⴰⵔⴼⵏ ⵉⵔⴰⴼⴰⵏ, ⴰⴳⵔⵓⵔ ⴳⵉⵙ ⴰⵎⵔⵓⵔ ⵏ ⵉⵀⵔⴰⵢ ⵉⵜⵜⵔⵡⴰⵍⵏ ⴳ ⵉⵎⵉ ⵏ ⵔⵔⵓⵔⴰⵡ ⵔⴰⵏ ⵜⴰⵙⵓⴽⵜ ⵏ ⵓⴷⵔⴰⵔ, ⴰⴳⴳⵓ ⵏ ⵜⴳⵎⵎⴰ ⵉⴷⵍ ⴰⴳⴰⵎⴰ, ⴰⵢⵍⴰⵍⵏ ⴹⵉⵏ ⵉⵙⴰⵢⵍⴰⵍⵏ, ⵜⵉⵣⵔⵓⵔⵉⵏ ⵣⵔⵉⵏⵜ ⴰⵙⵉⵏⵜ ⵜⵉⵣⵔⵔⴰⵔⵉⵏ, ⴳ ⵉⴳⴳⵉ ⵏ ⵉⵙⴽ ⵏ ⵓⴳⵡⵏⵉ ⵏ ⵜⵉⵙⴽⵉⵏ ⴰⵖ ⵏⵏ ⵉⵎⵣⴰⵍⴰⵍ ⵉⵥⵥⵉ ⵜⵉⵣⵔⵉⴳⵉⵏ ⵉⵙⵜⵖⵏ ⵜⴰⵖⵙⵙⴰ ⵏ ⵓⵙⵙⴰⵏ ⵉⵙⵉⵙⵏ ⵙ ⵜⵔⵖⵉ ⵏ ⵉⵖⵔⵔⴰⵎⵏ ⵉⵖⵔⵎⵏ ⴰⵎⴰⵔⴳ ⵉⵔⴰⴳⵏ ⴰⵖⵍⴰⵍ ⵏ ⵉⵍⴰⵍⵍⵏ ⵏ ⵓⵍⴰⵡⵏ, ⵜⴰⵎⵥⴰ ⵏ ⵓⴳⴰⴷⵉⵔ ⵏ ⵜⵎⵥⵉⵏ ⵜⵎⵎⵥⵍⵉ ⵙ ⵓⵥⵥⵓ ⴱⵓ ⵉⵥⵓⵕⴰⵏ. ⵎⴰⵙⵙⴰ ⵎⴰⵎⵎⴰⵙ ⴳ ⵉⴳⵔ ⵏ ⵡⴰⵎⵎⴰⵙ ⴰⵔ ⵜⵎⴳⴳⵔ ⵉⵍⵓⵎⴰⵙ, ⵅⵉⵣⵣⵓ ⴰⵡⵔⴰⵖ ⵏ ⵜⵓⵔⵜⵉⵜ ⵏ ⵓⵖⵍⴰⴷ ⵉⵎⵎⵣⵔ ⵉ ⵉⵣⵓⵔⵏ ⵉⵇⵇⴷ ⵙ ⵓⵣⵏⵥⴰⵕ, ⴰⴼⵓⵍⵍⵓⵙ ⴼ ⵉⵙⵍⵉ ⵏ ⵓⵏⵏⵔⴰⵔ ⴰⵔ ⵉⵙⵉⴼⵔⵉⵔ ⵙ ⵉⴼⵔⴰⵡⵏ ⵉⵙⴼⵏⵥⵡⵉ ⵜⵉⴼⵓⵍⵍⵓⵙⵉⵏ, ⵜⵉⵣⵉ ⵜⵓⵎⵥ ⴰⵣⴰⵍ, ⵜⵉⵣⵡⴰⵔⵏ ⵜⵜⵓⵣⵓⵣⵣⵔⵏⵜ, ⴰⴹⵓ ⵏ ⵜⴰⵎⵎⵏⵜ ⵉⵜⵜⵓⴱⴹⴰ ⵉ ⵜⴰⴷⴷⴰⵔⵜ ⵉⵏⴷⵔⵏ ⵙ ⵜⵉⵣⵣⵡⴰ ⵢⴰⵡⵡⵓⵣⵏ ⴼ ⵉⵎⴽⴹ ⵙⴱⴷⴷⵏⵜ ⵉⵙⵓⵇⵇⴰⵙ ; ⴳ ⴼ ⵓⵙⴳⴰ ⵏ ⵓⵃⴰⵏⵓ ⴳ ⵜⴰⵎⴰ ⵏ ⵓⴼⴰⵔⵏⵓ ⵜⴰⵙⵍⵉⵜ ⴰⵔ ⵜⵙⵙⵍⴰⵢ ⵓⵔⴼⴰⵏ ⵜⴳ ⵏⵏ ⵓⵔⴽⵉⵎⵏ ⴳ ⵉⴳⴳⵉ ⵏ ⵉⵏⴽⴰⵏ, ⵃⵎⵎⵓ ⵉⵃⵎⴰ ⴳ ⴷⴰⵔ ⵓⵣⵔⴳ ⴰⵔ ⵉⵣⵣⵔⵉⴳ ⴰⴹⴰⴹ ⵣⵖ ⵓⴰⴰⴹⵕ ⴰⵔ ⵉⵍⵙ,ⵜⴰⴹⴼⵉ ⵏ ⵡⴰⵇⵇⴰⵢⵏ ⵏ ⵓⵣⵎⵎⵓⵔ ⵉⵣⵣⵓⵇⵇⵙⵏ ⵜⵖⵍⵉ ⴰⵙ ⴷ ⵉⴳⵏⵣⵉ ⴰⵔ ⵜⵜ ⵉⵙⵎⵎⵣⴷⵉ ⴷ ⵜⴰⵍⵍⵉ ⵙ ⵉⵣⵣⵖⵓⵔ ⵓⴼⵓⴼⵏ ⵏ ⵉⵎⵏⴷⵉ ; ⵎⴰ ⴳ ⵎⵎⴽⵍⵉⵏ ⵉⵎⵣⴷⴰⵖⵏ ⵓⵔ ⵉⵎⵎⴽⵡⵍⵉⵏ ⵙ ⵉⴳⵥⴰⵥⵏ ⵙ ⵉⵙⵙⵏⵜⵉ ⴱⵓ ⵓⵎⴰⵔⴳ ⵉⵣⵍⴰⵏ ⴳ ⵓⵙⴰⵢⵙ ⵏ ⵉⵣⴷⴰⵔ ⵎⵉ ⵉⵙⵙⵓⵜⵍ ⵓⵙⵏⴳⴰⵔ, ⴰⵏⴱⴷⴰⴷ ⵏ ⵡⴰⵎⴰⵏ ⵉⵙⵖⵍ ⵜⵉⵔⴰⵎ ⵙ ⵓⵖⴰⵏⵉⵎ ⵢⴰⵍⵍ ⵜⴰⵇⵇⴰⵢⵜ ⵏⵏⵙ ⵜⵙⵙⵍⴽⵎ ⵜⴰⴱⵔⴰⵜ ⵉ ⵜⵉⵇⵇⵉ . ⵉⵏⵍⵎⴰⴷⵏ ⴳ ⵜⵅⵡⵔⴱⵉⴽⵜ ⴳⴰⵏ ⴰⴼⵓⵙ ⵉ ⵎⴰ ⴼ ⵢⵓⵙⵉ ⵓⵙⵍⵎⴰⴷ ⴰⴼⵓⵙ ⵙⴼⴹⵏ ⴰⵣⵍⴰⴼ ⵏ ⵡⴰⴳⴳⴰⵥ ⵙ ⵓⵍⴽⴽⵓⵎ ⵏ ⵜⴰⴽⵡⵣⵉⵏ, ⴱⵓ ⵡⵓⵔⵜⵉ ⵉⵎⵎⵟⵕ ⴷ ⴱⵓⵙⴽⵡⵔⵉ ⵉⵜⴽⵓⵔ ⵉⵙⵜⵔⴰⵏ ⵡⴰⵏⵏ ⴷ ⵉⵏⵎⴰⴳⴳⴰⵔ ⵉⴼⴽ ⴰⵙ ⵓⵔⴰⵡ; ⵎⵔⴰⵡⵜ ⵜⴼⵓⵏⴰⵙⵉⵏ ⵉⴷ ⵎⵎ ⵓⴼⵔⴰⵢ ⵏ ⵜⴰⵙⵓⵜⵉⵏ ⴼⵔⴷⵏⵜ ⴳ ⵡⴰⴼⴰⵔ ⴳ ⵉⴳⴳⵉ ⵏ ⵜⴼⵔⴰⵜⵉⵏ. ⵜⴰⵎⵖⴰⵔⵜ ⵜⴰⵎⵇⵇⵔⴰⵏⵜ ⵜⵙⵡⴰ ⵓⴳⵎⵉⵎ ⵏ ⵓⴽⴼⴰⵢ ⵉⴽⴽⵉⵍⵏ ⵉⴼⵓⴽⴽⵓ ⴰⵙ ⴰⴽⵔⴰⴼ ⵏ ⵓⴼⵔⴰⴽ ⴰⵔ ⵜⵙⵎⵉⴽⵉⵣ ⵉⵎⵟⵟⴰⵢⵏ ⵏ ⵜⵎⵣⴽⵉ ⴳⵏ ⴷ ⴳⵉⵙ ⵉⵎⵟⵟⴰⵡⵏ ⵜⴰⵎⵜⵏⴰ; ⴰⵖⴰⵔⴰⵙ ⵉⵏⵉⴳⵉ ⵏ ⵜⴰⵙⵓⵜⵉⵏ ⵓⴷⵎ ⴰⴷ ⴳⵉⵙ ⵉⵏⴼⵍⵏ ⵉⵎⵎⴰ ⵉⵍⵍⵉ ⵉⴽⴽⴰ ⵓⵔ ⴰⵙ ⵢⵓⵏⴼ ⵣⵖ ⴰⵙⵙ ⵍⵍⵉⵖ ⵉⴳⴰ ⵡⵉⵏ ⵉⵔⴼⴼⴰⴽⵏ ⴰⵔ ⴰⵙⵙ ⴰ, ⴰⵏⴰⵡⵏ ⵏ ⵉⴱⴰⴽⵉⵍⵏ ⵏ ⵎⵉⴷⴷⵏ ⴷ ⵡⴰⵏⴰⵡⵏ ⵏ ⵉⴼⵏⴽⴽⴽⴰⵔⵏ ⵏ ⵉⵎⴽⵟⴰⵕⵏ ⴰⴷ ⵜ ⵉⴽⴽⴰⵏ ⵖⵉⴽⵍⵍⵉ ⵜ, ⴰⵍⵍⵉⵖ ⵜ ⵜⴽⴽⴰ ⵍⴱⴱⵏⵓ ⵜⵙⵍⴰⵃ ⴳⵉⵙ ⵉⵣⵎⵓⵍⵏ, ⴳ ⵎⴰⴷ ⵉⵣⵔⵉⵏ ⵉⵙⵙⵏ ⵙⵉⵏ ⵉⵎⵎⵓⴷⴷⵓⵜⵏ ⵉⵙⴳⵡⵙⴰⵏⵏ ⵢⴰⵏ ⴰⵔ ⵉⵜⵜⴰⵡⵉ ⵙ ⵓⵏⵎⵓⴳⴳⴰⵔ ⵡⴰⵢⵢⴰⴹ ⵢⴰⵡⵉ ⴷ ⴳⵉⵙ , ⴳ ⵉⴳⴳⵉ ⵏⵏⵙ ⵉⵡⴰⵍⴰⵏ ⴰⴷⵔⴰⵔ ⵢⴰⵜ ⵜⴰⴷⴷⴰⴳⵜ ⵓⵔ ⵉⵎⵎⵖⵉⵏ ⴳ ⵓⵎⴰⴹⴰⵍ ⴰⵎⵔ ⵎⵏⵉⴷ ⴰⵏⵏ, ⵜⴰⴷⴷⴰⴳⵜ ⴰⴽⵓⴷ ⴰⵏⵏ ⵉⵣⵔⵉⵏ ⵜⴷⴷⵔ ⵙ ⵡⴰⵡⴰⵍ ⵏ ⵉⵏⵎⵎⵓⴷⴷⴰ ⵜⵙⵙⵏ ⴰⴽⵡ ⴰⴳⵡⵎⵎⴰⵢ ⵓⵍⴰ ⴰⵏⵣⴳⵓⵎ ⵏⵏⵙⵏ, ⴰⵙⵔⵓ ⴰ ⵓⵔ ⵜⵙⵙⴼⵍⴷ ⵉ ⵓⵎⵢⴰ ⴰⵎⵔ ⵜⴰⵏⴷⵔⴰ, ⴰⴽⴽⵓ ⴰⵎⵓⴷⴷⵓ ⵓⵔ ⵙⵓⵍ ⵉⵍⵉ ⵜⵉⵣⵉ, ⴰⵖⴰⵔⴰⵙ ⵏ ⵉⵔⴼⴼⴰⴽⵏ ⴰⵔ ⵉⵜⵜⴰⵡⵉ ⵢⴰⵡⵉ ⴷ,ⵉⴹ ⵓⵍⴰ ⴰⵣⴰⵍ; ⵡⴰⵏⵏⴰ ⵉⵣⵔⵉⵏ ⵓⵔ ⵉⵙⵓⵏⴼⵉ ⵓⵔ ⵉⴼⵍ ⴰⴽⵜⵜⴰⵢ,ⵓⵔ ⵜⵙⴳⴰⵡⵔ ⵜⵡⴰⴷⴰ ⴳ ⴷⴷⴰⵡ ⵏ ⵜⴰⴷⴷⴰⴳⵜ; ⵜⵡⵡⴰⵔⵔⵉ ⵜⵎⵇⵔⴰⵏⵜ ⵜⵉⵖⵓⵔⴹⵉⵏ, ⵜⵙⵎⴰⵇⵇⵍ ⵎⵏⴽⴽ ⵏ ⵉⵥⵎⵎⵓⵥⵥⴰⵍ ⴰⴷ ⵜⵓⵜ ⴳ ⵜⴰⵙⵓⵜⵉⵏ. ⵉⵙⵙⵕⵎⵉ ⵜⵜ, ⵎⵇⵇⴰⵔ ⵢⴰⵙⵙⵜⵡⴰ, ⵜⵓⵏⴼ ⴼⵓⵙⴳⴰ ⵏ ⵓⵖⴰⵔⴰⵙ ⵏ ⵉⵔⴼⴼⴰⴽⵏ ⵜⵔⴰ ⴰⵙⵓⵏⴼⵓ ⴳ ⵓⵎⴰⵍⵓ ⵏ ⵜⴰⵔⴳⴰⵏⵜ, ⵜⴽⴽⴰ ⵜⵜ ⵉⵏⵏ ⵜⵡⴰⴷⴰ ⵏⵏⵙ ⵜⴱⵓⵖⵍⴰ ⴳ ⵓⴱⵔⵉⴷ ⴰⴷ, ⵡⴰⵍⵍⵉ ⵜⵙⵙⵏ ⵙ ⵡⴰⵙⵙⴰⵖ ⴰⴷ ⵍⵍⵉⵖ ⴰⵙ ⵉⵏⵎ ⵉⵍⵙ, ⵜⵙⴽⴽⵓⵙ ⵜⵙⵢⴰⴼⴰ ⵙ ⵓⵣⵓⵣⵡⵓ.. ⵉⴷⴰⵎⵎⵏ ⵓⵍⵡⴰⵏ..ⵉⵅⵙⴰⵏ ⴰⵙⵙⵜⵡⴰⵏ..ⴰⵏⵍⵍⵉ ⵉⵣⴷⴰⴳ ⵉⵥⴹⴰⵕ ⴰⴷ ⵉⴽⵜⵉ ⵉⵣⵎⴰⵣ ⴳ ⵜⵊⵊⴰⵡⵏ, ⵍⵍⵉⵖ ⵉⴷⵓⵙ ⵡⴰⴼⵓⴷ.. ⵜⴰⵇⵇⴰⵢⵜ ⵉ ⵜⵣⵔⵔⴰⵔⵉⵏ ⴷ ⵓⵍ ⵢⵓⵙⵉⵏ ⴰⵙⴰⵜⵓⵔ ⵏ ⵜⴼⴼⵓⴳⵍⵉⵡⵉⵏ; ⵜⴽⵡⵜⵉ ⵍⵍⵉⵖ ⴰⵔ ⵜⵇⵇⵍⴰⵢ ⵙ ⵜⵓⴳⴳⴽⴰⵍ ⵜⵓⵏⵏⵉ ⴰⴷⵓⵎⴽⴰⵍ ⴷ ⵉⴳⵏⵡⴰⵏ ⴷ ⵉⵍⵍ, ⵜⵙⵎⵓⵏ ⴰⵙ ⴰⴷ ⴰⴽⴽⵡ ⵜⵎⴽⵜⵉⵜ ⵜⴰⵡⵍⴽⵜ ⵏ ⵓⵎⵣⵔⵓⵢ ⵉⵙⴰⵔⵏ ⴳ ⵜⵎⴰⵣⵉⵔⵜ, ⵉⵣⵎⴰⵣ ⵉⵎⵣⵡⵓⵔⴰ ⴰⵔ ⴰⵙⵙ ⴰ..ⵡⵉⴷ ⵕⵥⴰⴳⵏⵉⵏ ⴷ ⵡⵉⴷ ⵣⴷⴰⴳⵏⵉⵏ , ⵡⵉⵍⵍⵉ ⴳ ⵜⵥⴹⴰ ⵜⵓⴷⵔⵜ ⵏⵏⵙ ⵓⵍⴰ ⵡⵉⵍⵍⵉ ⴳ ⵜⵥⵎⴰ ⵜⵡⴷⴰ ⵜⵉⵍⵉⵜ ⵏⵏⵙ ⴳ ⵓⴷⵖⴰⵔ ⴳ ⵜⵍⵓⵍ ⵜⴳ ⴰⵙ ⵉⵙⵎ, ⵜⵎⵎⵔⴽⵙ ⴰⵙ ⵜⴰⴷⴰⴰ ⴷ ⵉⵎⵟⵟⴰⵡⵏ..ⵉⵖ ⵜⴽⵡⵜⵉ ⵉⵣⵎⴰⵣ ⵏ ⵜⵓⵎⵔⵜ ⵜⵣⵣⵔⵉ ⴳ ⵉⵙⵓⵢⴰⵙ ⴷ ⵉⴳⵔⴰⵏ ⴷ ⵓⴳⵏⵙ ⵏ ⵜⴰⴷⴷⴰⵔⵉⵏ..ⵜⵉⴽⵜⴰⵢ ⵡⵉⴷ ⵎⵎⵔⵡⵉⵏⵉⵏ ⵙⴽⵔⵏ ⵜⴰⴳⵓⴹⵉ ⴳ ⵉⴳⴳⵉ ⵏ ⵜⴰⵟⵟⴰⵏⴳⵉⵡⵉⵏ ⴰⴳⵡⵙⵏ ⴰⴳⵕⴹ ⵏ ⵜⴰⴷⴳⴰⵍⵉⵏ, ⵜⴰⴷⴷⴰⴳⵜ ⵜⵍⵓⵃ ⵙ ⵓⵎⴰⵍⵓ ⵅⴼ ⵜⵎⵇⵔⴰⵏⵜ, ⵜⵏⵏⴰⵍ ⵜⵜ ⵉⴷ ⵙ ⵓⴳⵊⴷⵉ, ⵜⵙⵙⴽⴹⵓ ⴰⵙ ⴰⴹⵓ ⵏ ⵜⴳⴰⵎⵓⵜ ⵏⵏⵙ, ⵜⵙⵙⴷⵓⵢ ⴷ ⴳⵉⵙ ⵍⵍⵉⵖ ⴰⵔ ⴷⴰⵔⵙ ⵜⵜⵙⵓⵏⴼⵓ ⵙ ⵓⵙⵉⵜⵜⵉ ⵉⵖ ⵜ ⵉⴷ ⵜⵓⵙⵉ..ⴰⴳⴷⵓⵔ ⵏ ⵡⴰⵎⴰⵏ ⴳ ⵓⵖⴱⴰⵍⵓ.. ⴰⵣⴳⴰⵡ ⵏ ⵉⵎⵏⴷⵉ ⴳ ⵉⴳⵔⴰⵏ..ⵏⵉⵖ ⵜⴰⴳⴳⵡⴰⵜ ⵏ ⵜⵓⴳⴰ ⴳ ⵉⴳⵡⵏⴰⵏ.
ⵉⵣⵏⵥⴰⵕⵏ ⵏ ⵜⴰⴼⵓⴽⵜ ⴰⵔ ⵙⵙⵓⵍⴰⴼⵏ ⵜⴰⵎⴰⵣⵉⵔⵜ, ⵡⴰⵏⵏ ⵢⵓⵎⵥⵏ ⴽⵔⴰ ⵏ ⵜⵓⵍⴰⴼⵜ ⴳ ⵜⵎⵓⵔⵜ ⵏ ⵜⵎⵇⵔⴰⵏⵜ ⵉⵙⵏⵎⵓⵇⵇⵓⵔ ⵜⵜ ⵉⵏ ⴷ ⵜⵎⵇⵇⴰ ⵏ ⵜⵖⵍⵉ ⵉⵜⵜⵏⵓⴷⴷⵓⵎⵏ ⵙ ⵜⴳⵓⵔⵉⵡⵉⵏ ⵢⵓⵔⵓ ⵉⵎⵉ ⵏ ⵓⴼⴳⴰⵏ ⴰⴷ ⵙⴽⵔⵏ ⵜⴰⵙⵍⵉⵜ ⵏ ⵉⴽⵜⵜⴰⵢⵏ ⴳ ⵉⴳⴳⵉ ⵏ ⵉⴼⵔⴰⵡⵏ ⵏ ⵜⴰⴷⴷⴰⴳⵜ ⵉⵣⴳⵣⴰⵡⵏ…ⵢⴰⵏ ⵉⴼⵔ ⵙⵎⴷⵏ ⴰⵙ ⵓⵙⵙⴰⵏ ⴳ ⵎⴰⵙ ⵉⵎⴰⴰⴼⴰⴹ ⴷⵉⴷⵙ ⵢⴰⵡⵉ ⵙ ⵡⴰⴽⴰⵍ ⴰⵙⵎⴰⵎⵎⵉ ⵏ ⵜⴰⴷⴷⴰⴳⵜ ⵉⴹⵕ ⵅⴼ ⵓⴳⴰⵢⵢⵓ ⵏ ⵜⵎⵇⵔⴰⵏⵜ ⵉⵙⵏⴷⵓⴷⵉ ⵜ ⵙ ⵉⵙⵇⵙⵉⵜⵏ!..ⵉⵙⵇⵙⵉⵜⵏ ⵅⴼ ⵡⴰⴷⴷⴰⴷ..ⵅⴼ ⵓⵎⵣⵔⵓⵢ..ⵅⴼ ⵓⴷⵖⴰⵔ ⵍⵍⵉⵖ ⵜⵍⵓⵍ, ⵉⵏⵖⵎⵉⵙⵏ ⵅⴼ ⵜⴰⵍⵍⵉ ⵎⵉ ⵊⵊⵓⵏ ⵓⵔ ⵉⴼⴼⵓⵖ ⵓⴼⴳⴰⵏ ⴰⵎⴰⵍⵓ ⵏⵏⵙ..ⵉⵖ ⴰⵔ ⵜⵜ ⵓⵔ ⵉⵙⵙⵡⴰ ⴰⵔ ⵜⵜ ⵉⵣⴳⴳⵡⵉ.. ⵏⵉⵖ ⴽⴰ ⵉⵣⵓⵣⵡⴰ. ⵜⴰⵎⵇⵔⴰⵏⵜ ⵜⴼⵙⵔ ⵉⴼⵔ ⴳ ⵜⴷⵉⴽⵍⵜ ⵏ ⵓⴼⵓⵙ ⵏⵏⵙ..ⵉⴼⵔ ⵉⵏⵜⵉ ⴰⵙⵙⴼⵜⵓ ⵏ ⵉⴽⵜⵜⴰⵢⵏ ..ⵉⵣⵎⴰⵣ ⵖⵓⴷⴰⵏⵉⵏ ⴳ ⵜⵓⴷⵔⵜ ⵢⵓⵎⴰⵏ ⴰⵎⵟⵟⴰⵢ ⵏ ⵜⴰⴹⴼⵉ ⴷ ⵓⵙⵃⵓⵟⵟⵉ ⵏ ⵉⵎⵟⵟⴰⵡⵏ.. ⵜⴰⵎⴰⵣⵉⵔⵜ ⵏ ⵜⵎⵎⵓⵣⵖⴰ ⵜⴰⴷ ⵢⵓⵎⴰⵏ ⴰⵔⵔⴰⵡ ⵓⵍⴰ ⴰⵏⴰⴳⴰⵔ, ⵜⴰⵏⵏ ⵜⴽⵡⵜⵉ ⵜⴰⵍⵍ ⴰⴳⴰⵢⵢⵓ ⴰⴷ ⵜⵜ ⵏ ⵜⵙⵎⵢⵉⴽⵉⵣ ⴳ ⵓⵙⴰⵢⵔⵓⵔ ⵏ ⵜⴰⵙⵓⵜⵉⵏ..ⵢⴰⵜ ⵉⵖ ⵏⵏ ⵜⵍⵓⵃ ⵜⵉⵟⵟ ⵅⴼ ⵓⴷⵔⴰⵔ ⵏ ⴷⵔⵏ ⴷ ⵡⵉⴷ ⵜ ⵡⴰⵍⴰⵏⵉⵏ..ⵜⴰⵢⵢⴰⴹ ⵜⵍⵓⵃ ⵜⵜ ⵉⵏ ⵅⴼ ⵉⵣⵓⵖⴰⵔ ⵏ ⵙⵓⵙ ⴰⵎⵇⵔⴰⵏ; ⵜⵓⵔⵔⵉ ⴷⴰⵖ ⵙ ⵉⴼⵔ ⴰⵔ ⵜ ⵜⵜⴰⵔⴼ ⴳ ⵜⴷⵉⴽⵍⵜ ⵏⵏⵙ ⴰⵔ ⴼⵍⵍⴰⵙ ⵜⵙⵙⵖⵔⴰ ⵉⵙⵎⴰⵡⵏ ⵏ ⵉⴷⵔⴰⵔⵏ ⴷ ⵉⵣⴰⵖⴰⵔⵏ ⴷ ⴽⵔⴰ ⵙⵎⵖⵉⵏ ⵉⴽⴰⵍⵉⵡⵏ ⵏ ⵜⵎⵓⵔⵜ ⴳ ⵡⴰⵏⴰⵡⵏ ⵏ ⵜⴰⴷⴷⴰⴳⵉⵏ ⴷ ⵉⵎⵖⴰⵏ, ⴰⵙⵔⵓ ⴰⵏⵏ ⵜⵜ ⵉⴷ ⵢⵉⵡⵏ ⵓⵏⴼⵓⵙ ⵉⵖⵎⴰⵏ ⵙ ⵜⵖⵣⵉ ⵏ ⵉⵙⴳⴳⵡⴰⵙⵏ ⵜⵙⴽⵔ ⴳⵉⵙ ⴰⵙⵇⵙⵉ ⵜⵙⵇⵙⴰ ⵉⵙⵙ ⵉⴼⵔ :“ⵉⵙ ⵔⴰⴷ ⵉⵍⵉⵏ ⵉⵏⵎⵎⵓⴷⴷⴰ ⵙⵙⵏⵏⵉⵏ ⴰⵢⵢⴷⴰ ⴰⴷ ⵙ ⵉⵙⵎ ⵏⵏⵙ?”…ⵉⴼⵔ ⵉⵙⵢⴼⴰ ⵙ ⵜⵍⵓⵖⵉ ⵏ ⵜⴷⵉⴽⵍⵜ ⵏ ⵜⵎⵇⵔⴰⵏⵜ ⴰⵔ ⵉⵥⵎⵎⴰ ⵉⵅⴼ ⵏⵏⵙ ⴰⵔ ⴰⴽⴽⵡ ⵜⵜⴰⵏⵏⴰⵢ ⵜⵓⵙⵙⴰⵔⵜ ⵉⴽⵡⵍⴰⵏ ⴰⵏⵏ ⵣⴳⵔⵏ ⵓⴷⵎ ⵏ ⵉⴼⵔ ⵉⵇⵇⵓⵔⵏ, ⵉⵕⵥⵎ ⵉ ⵉⵖⵎⴰⵏ ⴰⴷ ⵉⵇⵇⵏ ⵜⴰⵕⵥⵉⵡⵉⵏ ⵏ ⵉⵥⵓⵕⴰⵏ ⵏ ⵜⴰⵙⴰ ⵏ ⵜⵎⵇⵔⴰⵏⵜ, ⴰⵥⵓⵥ ⵏⵏⴰ ⵉⵎⵎⵏⴷⴻⴷⵏ ⵉⵙⵙⵉⵙⴼⵉⵡ ⴽⵔⴰ ⵏ ⵜⵉⵣⵉ ⵉⵣⵔⵉⵏ ⴳ ⵜⵓⴷⵔⵜ ⵏⵏⵙ..ⵉⴼⵔ ⵏⴳⵉⵏ ⴳⵉⵙ ⵉⵖⵎⴰⵏ ⴰⵎⵓⵏ ⵜⵉⴷⵉⴽⵍⵜ ⴰⵔ ⵜⵉⵡⵍⵜⵉⵎⵉⵏ ⴰⵍⵍⵉⵖ ⴰⵔ ⵙⵓⴷⴷⵓⵎⵏⵜ ⵅⴼ ⵡⴰⴽⴰⵍ.. ⵢⴰⵜ ⵜⵎⵇⵇⵉⵡⵜ ⵜⴰⵖ ⴰⵙ ⴰⴹⴰⵕ , ⵜⴽⵏⵓ ⴰⵇⵍⵍⴰⵍ ⵜⴰⴽⵡⵣ ⵏⵏ ⵜⵉⵎⵍⵙⴰ ⵏⵏⵙ ⴳⵏ ⴳⵉⵙ ⵉⴽⵜⵜⴰⵢⵏ ⵉⵙⴰⴼⴼⵏ ⵏ ⵜⴰⵢⵙⵉ ⴷ ⵜⵎⵢⵓⵔⵉⵏ, ⵜⴽⵡⵜⵉ ⴰⵙⵙ ⵏ ⵜⴼⵓⴳⵍⴰ ⵍⵍⵉⵖ ⵜⵙⵙⵖⵍⵉ ⵉⴷⵓⴽⴰⵏ.. ⵜⵇⵇⵏ ⵜⵉⵥⵕⵥⴰ..ⵜⵕⵥⵉ ⴰⵅⴰⵙⵉ..ⵜⵙⴽⵔ ⵜⵉⵣⵔⵓⵔⵉⵏ..ⵜⵉⵔⵉⵔ ⵙ ⵉⵣⵍⴰⵏ ⵓⵙⵉⵏⵉⵏ ⴰⴽⵜⵜⴰⵢ ⵏ ⵓⴳⵍⵎⴰⵎ ⵏ ⵓⵙⵍⵉ ⴷ ⵜⵙⵍⵉⵜ..ⵜⵙⵔⵙ ⴰⴼⵓⵙ ⵅⴼ ⵡⴰⴼⵓⴷ ⵏⵏⵓⴽⴽⴳⵏ ⵉⴱⵣⴳⴰⵏ ⵏ ⵓⵥⵕⴼ ⵙⴽⵔⵏ ⵜⴰⵏⴰⵏⴰ ⵙ ⵉⵎⵣⴳⴰⵏ ⴼⵔⵉⵏⵉⵏ ⵙ ⵜⵅⵕⴰⵉⵏⵏ ⵏ ⵡⴰⵏⴰⵙ, ⵜⵉⵔⵡⵓⵙ ⴰⵙ ⵜⴰⵍⴰⵍⴰⵢⵜ ⵜⵜⴰⵙⵉⵏⵜ ⵜⵓⵜⵎⵉⵏ ⴳ ⵉⵣⵎⴰⵣ ⵏ ⵜⵡⵉⵣⵉ ⴳ ⵉⴳⵔⴰⵏ..ⴷⴰⵔ ⵉⵙⵟⵟⴰⵟⵏ..ⴷⴰⵔ ⵜⴰⵎⴰ ⵏ ⵉⵣⵔⴳⴰⵏ ..ⴷ ⵉⵎⴷⵉⵡⵉⵍⵏ ⵏ ⵉⵔⴳⴰⵣⵏ ⵅⴼ ⵉⵙⴽⴽⵉⵏⵏ ⵏ ⵓⴼⴳⴰⵏ ⴳ ⵉⵎⴰⵡⵡⵏ ⵏ ⵉⴳⵓⴷⴰⵔ…ⴰⵔⵉⵖⵏⵜ ⵡⴰⵍⵍⵏ ⵏ ⵜⵎⵇⵔⴰⵏⵜ ⵙ ⵓⵎⵟⵟⴰ ⵉⵎⵎⵔⴽⵙⵏ ⴷ ⵜⴰⵥⵓⵍⵜ ⴳⵏ ⴰⵙ ⴰⵙⵎⵉⵙ ⵉ ⵡⵓⴷⵎ. ⵉⵎⵎⴰⵜⵜⵉ ⵓⵎⴰⵍⵓ ⵏ ⵜⴰⴷⴷⴰⴳⵜ ⴽⴽⵓⵙⵏⵜ ⵉⵣⵏⵥⴰⵔⵏ ⵏ ⵜⴰⴼⵓⴽⵜ ⵙⵙⵉⵖⴰⵔⵏ ⵉⵖⵎⴰⵏ ⵏ ⵜⴷⵉⴽⵍⵜ ⵏ ⵜⵎⵇⵔⴰⵏⵜ ⴳⵏ ⴳⵉⵙ ⵓⵔⴽⵉⵎⵏ ⵏ ⵍⵃⵏⵏⴰ, ⵢⵉⵍⵉ ⴷ ⵡⴰⴹⵓ ⵉⴰⵓⴹ ⵉⴼⵔ ⵉⵙⵏⴳⵉⵔⵉ ⵜ ⴷ ⵜⵓⵙⵙⴰⵔⵜ, ⵜⴹⴼⵕ ⵜ ⵙ ⵉⵥⵕⵉ ⴰⵍⵍⵉⵖ ⵉⴽⴽⵎ ⵏⴳⵔ ⴰⵢⵜⵎⴰⵙ ⴳ ⴷⴷⵓ ⵜⴰⴷⴷⴰⴳⵜ…ⵢⴰⵡⵏ ⵜⵜ ⵉⴷ ⴷⴰⵖ ⵓⵏⴼⵓⵙ ⵉⵖⵎⴰⵏ ⵙ ⵜⵖⵣⵉ ⵏ ⵉⵙⴳⴳⵡⴰⵙⵏ ⵜⵙⴽⵔ ⴳⵉⵙ ⴰⵙⵎⴰⵎⵎⵉ ⵜⵉⵏⵉ ⵉⵙⵙ: “ ⵢⴰⵏ ⵉⴼⵔ ⴰⵢⴰ..ⵉⵙⵙⴽⵡⵜⵉ ⵉⵢⵉ ⵢⴰⵜ ⵜⵉⵣⵉ ⴳ ⵜⵓⴷⵔⵜ ⵉⵏⵓ..ⵉⴽⵓⵏ ⵎⴰⴷ ⴽⵓⵍⵍⵓ ⵃⴱⴰⵏ ⴰⵢⵜⵎⴰⵙ ⴰⵏⵏ ⵉⵍⴽⵎ?!”…ⵜⴰⵎⵇⵔⴰⵏⵜ ⵢⴰⵖ ⵜⵜ ⵓⵣⴰⵍ ⵜⴽⴰⵓⴹ ⴰⴷ ⴼⵍⵍⴰⵙ ⴹⵕⵏⵜ ⵜⵉⵍⵍⴰⵙ ⵜⴱⵉⴷⴷ ⵙ ⵜⵎⵎⴰⵔⴰ ,ⵡⴰⵅⵅⴰ ⴰⵙ ⵓⵔ ⵏⵎⵏ ⵉⴼⴰⴷⴷⵏ ⵜⵙⵏⵎ ⵜⵉⴷⴷⵉ ⵏⵏⵙ ⵜⵉⵔⵉ ⴰⴷ ⵜⴼⵜⵜⵓ ⴰⴷ ⵜⵍⴽⵎ ⵜⵙⵙⵍⴽⵎ ⵉⵖⵎⴰⵏ ⵏ ⵜⴷⵉⴽⵍⵜ ⵏⵏⵙ ⵉ ⵜⴰⵔⵡⴰ ⵏⵏⵙ.
________________________________
ⵢⵓⵔⴰ ⵜⵜ: ⴷⴰⵡⴷ ⴳⴰⵔⵀⵓ
