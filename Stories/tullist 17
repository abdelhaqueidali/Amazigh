
ⵉⴽⴽⴰ ⵖⴼ ⵉⴳⵔⴰⵏ , ⵜⴳⴳⵓⵜ ⴰⵙⵏ ⵜⴰⵖⴰⵔⵜ , ⵉⴽⵔⴼ ⵉⴼⴰⵙⵙⵏ ⴳ ⴹⴰⵕⴰⵜ ⵏⵏⵙ , ⵢⴰⵖⵓⵍ ⵙ ⵜⴳⵎⵎⵉ , ⵉⵍⵙ ⵏⵏⵙ ⵉⵣⴷⵉⴳⵏ ⴰⵔ ⵉⵜⵜⵉⵏⵉ ⵜⵉⵡⵏⴳⵉⵎⵉⵏ ⴷ ⵜⵖⵣⵉ ⵏ ⵓⴱⵔⵉⴷ ,
ⵉⵥⵕⴰ ⵉⵎⴰⵙⵙⵏ ⵏ ⵜⵢⵔⵣⴰ ⴳ ⵓⵖʷⵎⵎⵉ , ⵡⵉⵏ ⵜⵎⴳⵔⴰ ⴷ ⵡⵉⵏ ⵓⵙⵔⵡⴰⵜ ⴰⵙⴳⴳⵯⴰⵙ ⴰⵢⴰ ⵓⵔ ⵎⵎⴰⵜⵜⵉⵏ .

ⴰⵏⵍⵍⵉ ⵏⵏⵙ ⵜⵏⵡⴰ ⴳⵉⵙ ⵜⵡⵏⴳⵉⵎⵜ ⵏ ⵓⵣⵡⴰⴳ , ⵉⵣⵎⵓⵥⵥⴰⵍ ⵏⵏⵙ ⵥⴹⴰⵢⵏ ⵉⵔⴰ ⵉⵎⵙⴰⵙⴰ ⴷ ⵎⴰⵙ ⵜⵍⴰ , ⵜⴰⵍⵍⵉ ⴳ ⵏⵏ ⵉⴷⵔⴰ ⵓⵙⵙⵓⵔⴼ (ⵒⴰⵔⴷⵓⵏ) ⵏ ⵓⵎⴷⴷⵓ ⴰⵏⵏ , ⵜⴽⵚⵓⴹ ⵉ ⵢⵉⵡⵉⵙ …  ⵜⴽⵚⵓⴹ ⵉ ⵓⵙⵙⴳⵎⵉ ( ⴻⴷⵓⴽⴰⵜⵉⵓⵏ) ⵍⵍⵉ ⵖⴼ ⵜ ⵜⵙⵙⴳⵎⵉ … ⵜⵉⵍⵎⵉ ⵍⵍⵉ ⵜⵍⵍⵎ ⴷ ⵜⵖⴰⵔⵉⵡⵉⵏ (ⵎⵓⵓⵔⵙ) ⵍⵍⵉ ⴳⵉⵙ ⵜⵥⵥⴰ .

ⵉⵎⵟⵟⴰⵡⵏ ⵏ ⵓⵏⴳⴰⵔⴰ ⵊⴷⵔⵏ ⵉⵎⵓⴷⴰⵍ , ⴰⵔⵔⴰⵡ ⴷ ⵎⴰⵙ ⵓⵔ ⵣⵎⵔⵏ ⴰⴷ ⵎⵢⴰⴳⴳⵓⴳ , ⵎⴰⴽⴽ ⵉⵙⵖʷⵉ ⴰⵙⵏ ⵜ ⵓⵣⵎⵣ , ⵜⵙⵎⴰⴳⵍ ⵜ ⴰⴷ ⵓⵔ ⵢⵉⵔⵡⵉⵙ ⴰⵔⵔⴰⵡ ⵏ ⵓⵏⴰⵔⴰⴳ (ⵡⴰⴷⵊⴰⵔ) , ⵡⴰⵍⵍⵉ ⵜⵙⵙⴽⵯⵏⴰ ⵜⵖⵔⵎⴰ (ⴽⵉⴼⵉⵍⵉⵙⴰⵜⵉⵓⵏ)  ⵏ ⵉⵖⵔⵎ , ⵢⵉⵡⵉ ⴷ ⴳⵉⵙ ⴰⴳⴰⵔⵏ ⴷ ⴳⴰⵔ ⵜⵉⵎⵢⵓⵔⵉⵏ .

ⵉⵙⵙⵓⴷⵎ ⵉⴳⵏⵣⵉ ⴷ ⵉⴼⴰⵙⵙⵏ ⵏ ⵎⴰⵙ , ⴼⵍⵏ ⴰⵙ ⵏⵏ ⵜⴰⴹⴼⵉ ⵏ ⵜⵎⴰⴳⵉⵜ ⵏⵏⵙ ⴳ ⵡⴰⵏⴽⵓⴽⵏ .

ⵉⵎⵍ ⵉⵡⵔⵣⴰⵏ ⵉ ⴷⴰⵔⵙⵏ , ⵏⴷⵓⴷⵉⵏ ⵉⵥⵓⵕⴰⵏ ⵏ ⵡⵓⵍⴰⵡⵏ ⵜⵕⵥⴰⴳ ⵜⵓⴳⴳⵓⴳⵜ ,

ⵜⵍⴰ ⵜⵖⴰⵎⴰ ⴷ ⵉ ⵡⴰⴹⵓ ⵏⵏⵙ , ⵢⴰⴼ ⴳⵉⵙ ⵓⵣⵎⵣ ⴰⵖⴰⵔⴰⵙ ⵉⵙⴽⵔ ⵜⴰⵡⵓⵔⵉ ⵏⵏⵙ ⴰⵔ ⵜⵜ ⵉⵙⵔⴼⵓⴼⵓⵏ , ⵉⵙⵙⵎⴷⴰ ⴰⵙ ⵉⵅⵙⴰⵏ , ⵉⴽⴽⵉⵙ ⴰⵙ ⵓⵅⵙⴰⵏ (ⵜⵓⵖⵎⴰⵙ) , ⵉⵍⵙ ⵏⵜⵉⵏ ⴳⵉⵙ ⵉⴼⵅⵙⴰⵏ …

ⴰⵎⵣⵡⴰⴳ  ⵏⵜⵜⴰ ⵉⴽⴽⴰ ⵜⵉⵔⴰⵎⵏ ⵜⵖⵔⵎⴰ ⵏ ⵉⵖⵔⵎ , ⵙⵙⵏⴼⵍ ⴰⵙ ⵜⵉⵙⵏⵜ ⵏ ⵡⵓⴷⵎ , ⵜⵎⵍ ⴰⵙ ⵜⵓⴷⵔⵜ ⵜⴰⵎⴰⵢⵏⵓⵜ ⴰⵙⴰⴼⵓ ⵏ ⵉⵎⴰⵥⴰⵢⵏ ⵏⵏⵙ ⴰⵍⵍⵉⵖ ⴳⵉⵙ ⵜⴱⴱⵉ ⵜⵙⴽⵔ ⴳⵉⵙ ⴰⵜⴰⵜⴰⵡ , ⵜⵙⵎⵓɛⴹⵕ ⵜ ⵜⵖⵔⵎⴰ ⵏ ⵉⵖⵔⵎ .

ⵢⴰⵏ ⵡⴰⵙⵙ ⵉⴽⵯⵜⵉ ⴷ ⵎⴰⵙ ,  ⵢⵉⴽⵜⵓⵔ ⵉⴼⵏⵉⵇⵏ (ⵚⵚⵏⴰⴷⵇ) ⵙ ⵓⵎⵜⴽⵓ ⴷ ⵜⵎⵍⵙⵉⵜ , ⵢⵓⵎⵎⵔ (ⵉⴼⵔⵃ) , ⴰⴽⴽⵓ ⵢⵉⵡⵉ ⴰⵙ ⴷ ⵓⴳⴰⵢⵢⵓ ⵉⵙ ⵔⴰ’ⴷ ⵉⵙⴱⵓⵖⵍⵓ ⵜⵓⴷⵔⵜ ⵏ ⵉⵎⵎⵉⵙ , ⵉⴷⵡⵍ ⴷ ⵙⴳ ⵓⵣⵡⴰⴳ ⵏⵏⵙ ⴰⵔ ⵉⵜⵜⴰⵏⵏⴰⵢ ⴳ ⵓⴷⵎⴰⵡⵏ ⵏ ⴰⵢⵜ ⴷⴰⵔⵙ , ⵢⵉⵏⵉ ⴳ ⵓⴳⵯⵏⵙ ⵏⵏⵙ ⵉⵙ ⵜⵏ ⵢⵓⴼ … ⵉⵎⵍⵍⵓⵍ ⴰⵙ ⵡⵓⴷⵎ … ⴰⴷⴷⴰⴷ ⵏⵏⵙ ⵉⵎⵏⴰⵡⴰⵢ ⴷ ⵓⵣⵎⵣ … ⵡⵉⵏⵏ ⵜⵊⴷⵔ ⵜⵏ ⵜⴼⵓⴽⵜ … ⵜⵇⴱⵔ (ⵜⵇⴷⵎ) ⴰⵙⵏ ⵜⵎⵍⵙⵉⵜ .

ⵉⵎⵥⵢⴰⵏⴻⵏ ⵏ ⵓⵙⵓⵏ ⵔⵣⴼⵏ ⵉ ⵜⵍⴰ ⵙ ⵓⵍⴽⴽⵓⵎ ⵏ ⵡⴰⵔⵔⴰⵡ ⵏⵏⵙ , ⵜⵖⵍⵉ ⵙ ⵓⵣⵓⵔ ⵏ ⵜⵣⴽⴽⴰ ⴰⴷ ⵏⵏ ⵜⵙⵎⵓⵇⵇⵍ ⴰⴳⵣⵣⵓⵎ ⵏ ⵜⴰⵙⴰ ⵏⵏⵙ , ⵉⵥⵕ ⵜⵜ ⵉⵏⵏ , ⵉⵣⵎⵓⵎⵎⴳ ⵢⵓⵜ ⴰⵙ ⵏⵏ ⵙ ⵓⴼⵓⵙ ⵣⵓⵏ-ⴷ ⵉⵖ ⴰⵙ ⵉⵏⵏⴰ : ‘’ ⵙⵎⵓⵇⵇⵍ ⴰ ⵉⵎⵎⵉ ⴳⵉⵖ ⵡⴰⵢⵢⴰⴹ ⵜⵓⴷⵔⵜ ⵉⵏⵓ ⵜⵊⵓⵊⵊⴳ ‘’

ⵜⴰⵍⵍ ⴷ ⵖⴷ ⵏⵜⵜⴰⵜ ⵜⵉⴷⵉⴽⴽⵍⵜ ⵏⵏⵙ ⵉⴹⵍⴰⵏ ⵙ ⵓⵏⵍⵍⴰ (ⵍⵃⵏⵏⴰ ) ⵣⵓ-ⴷ ⵉⵖ ⴰⵙ ⵜⵏⵏⴰ : ‘’ ⴰⵢⵍⵍⵉ ⵜⵉⵡⵉⴷ ⵓⵔ ⵜ ⵉⴷ ⵜⵔⵓⵔⴷ ⵡⴰⵍⵍⵉ ⵜⴼⵍⴷ ⵓⵔ ⵜ ⵉⴷ ⵜⵓⴼⵉⴷ !’’ .
________________________________
ⵢⵓⵔⴰ-ⵜⵜ: ⴷⴰⵡⴷ ⴳⴰⵔⵀⵓ

ⵉⵣⵓⵣⵣⵔ-ⵜⵜ: ⵉⴷ ⵜⴰⵔⵉⴽ ⵉⴷ ⵓⴼⴽⴽⵉⵔ .

