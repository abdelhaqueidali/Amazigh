
ar ireggem igenna d wakal, ar ixellu ar ireddem, ur yuǧi amuder ur iweqqir tagama, irgem tifawt n wass, ur ittu tameddit, s yiḍ isɣ-d Talwiskit, issiɣ timess itti-as, yaker-d ikeccuḍen di-tezdem tgellint n Ɛica Ḥmad,
tgellint taɣzi n wass di-tzeddem isɣaren g iqacciwen akken ad issen tessenw kra n tiram irẓagen am wussan-nnes, ass mayd ila tettuḍu tadawt-nnes ar tɣerred ,
iddu-d bu ifadden ur ikerrzen ula imger, yufa-d kulci dat uḍar-nnes ...

imalass tesɣuyyu Ɛica ḥmad ɣef tukkerḍa n yisɣaren-nnes ...
tessen wadda ten yukren , ɣas tga tahejjalt ur ɣur-s may fell-as iruran tiyta n wakud d tin id millus, ku ass tegr tuttra i bab igenwan ad as ifru i bu yiggiten inefrarɣen ....
urawen-nnes unfen i rebbi , ad taɣ bab-nnes ....
Da ten issiwid g yiɣrem s tiddi yuran , d udida d tissi !
iɣal is d wanna iswan timeqqit issenker ageḍrur g waluḍ ....
Ɛica ḥmad d medden akk am nettat ddarawic igellilen ...
da ttuffen ar ttuffen ar d bbḍin ɣef umdan ten-iḥuzen ...
imekinna as-teffeɣ awd tin wass-a ....
ikker-d diɣ tireggam tifawt ar tameddit ....
iḍ iger talwiskit-nnes g wacckar inzeɣ ɣer unrar ur yaggugen i taddart n Ɛica ḥmad , tḍuf-t allig yusey isɣaren-nnes , issiɣ timess iqqim kud issa ireggem , kud ittetta agummu ireggem aseklu ....
Teggawr iwri-nn-as tegllint n Ɛica ḥmad ar tsemrara anezgum g wul-nnes , kud tettini adj abhim ur as-ssagreɣ yat , tketti-d tanekra n zik ɣer uzeddam n ikeccuḍen , ikeccuḍen g tmurt n uṣemmid , d tudert n unwal azayku , swan dig-s azal ameqran ....

Teqqim ɛica Ḥmad allig ur as-ifki rebbi tazmert i tẓiḍra , tasi-d yan walhraw azurar n tazart , ar t-inn-tettsekkal imikk s imikk ayellig ur ten-ibḍi ɣas iɣil tẓuḍ-t isleɣ uxlul-nnes tirgext , tezri-t ig herrmu g wakal , ffin idammen-nnes ar sswan timess .....
________________________________
yura-tt: Iccu Qecmar
Wazzan 15 yennayer 2018 20: 45
