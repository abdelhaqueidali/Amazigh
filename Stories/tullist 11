Iffɣ dda Ḥmmu s tagant ad d gis ibuwwh,  ira ad ittu tamdint d yiwiz nns,  ikḍu nit aḍu n ijddign d tujjutin,  lliɣ nn ikcm srs immr bahra slawan akkʷ lliɣ iga uzmz win tfsut, h ad iwtlan ar ttrqqasn  ngr taddagin,  igḍaḍ ɣ wanawn, ima tafukt ur as skirn ifrawn aɣaras ssntln iẓnẓaṛn nns f wakal.
Dda Ḥmmu ittu iɣf nns ، immudda d ufulki n tamust, imikk s iɣ issfld i kra n tazzla ar t id ittaḍu zu’d iɣ gis nit iẓẓa,  m’ad iga ɣayann ? m’ad ur igi? yan yizm mi ur llint tmitar n ufulki ɣ tazzla nns ula Udem nns, awssar ur trit i yat,  tumrt tnɣuba kkusan tt tkṣṣaḍ, ɣayann a f ibby ɣ uqccab nns , iṛẓm i yidukan, irwl.,  izm inɣa t laẓ , ur rad yajj tirmt nns issurf gis,  ɣayann a f t iḍfṛ,  awssar ar ittazzal izm iḍfṛ t ɣ tɣrdin,  ibrrm dda Ḥmmu s tɣrdin nns, iẓṛ d mas d izm isids nn srs ismaqql s mnid nns ar ittannay yat tsraft mad issnn mad  tt iɣzn,  ur sul issugt ɣ usiggl n ifssayn,  ɣayann a f iswingm inna d yiɣf nns yuf iɣ iṛẓa nɣ iga tirmt ass ad, ur sul as d yagur kra n ufssay mad t id ittliln , ibbackarn n yizm,  nɣ d tasraft,  ɣayann aff nn irqqs,  irɣud as lliɣ nn yuky  yumẓ ɣ yan izikr yufa t inn ittyagal ، ɣik lli d iswrri urgaz unfus nns,  yall agayyu nns s uflla iẓṛ nn izm intl yadd yiɣf iẓṛ nn yan ulǧmaḍ ɣ izdar n wanu,  ɣinn a ɣ bzgn ifaddn nns,  inna nit :
– Ukkukk mad iga ɣayad,  wah! Rwlɣ d ɣ ungi ruḥɣ talat, yak afulki k’a s ttwassnɣ ngr middn, ur cciɣ ayda n igigiln,  ula rgmɣ jjun kra n tmdwult,  mad iga ɣayad a ṛbbi?

Aflla imdy gis izm, izdar iqql gis ulgmaḍ,  ur ta ismid aylli ittiny d yiɣf nns s iɣ as nit daɣ ttbayann yan sin iɣrdayn,  yan umlil, wis sin asggan, munn d d izikr lliɣ yugl ar t id cttan,  argaz tikṣṣaḍ lli ddanin ur nn akkʷ maṭlnt s iɣ d daɣ uḍant,  awssar ijgugl ar ismass izikr ad issiwd iɣrdayn, ar ismass izikr aylliɣ a t id kkatnt tsggwin n wanu tasga nna t id yutn tfk t i tsga yaḍn,  imikk s iɣ nn yut udem nns kra ɣ ngr kra n iẓṛan mad iga mad ur igi,  tammnt yusy uɣṛaṣ, ɣik lli tt yannay ig nn nit aḍaḍ nns immḍi tt, lliɣ tt nn yufa taḍfut ig nn akkʷ afus yagm d gis,  s iɣ nn iga sin ifassn , ɣinn a ɣ d ikty is iṛẓm i yizikr lliɣ yumẓ ,  ɣik lli yuky s iɣ t id tsduy tmɣart nns,  inkr d ar kullu ittiddum s ungay , yall nit gis alln nns, inna as:
– M’ad ican  ass ad?
Anniɣ km  tuckid d tikklt ad ɣ tizi nnm,  macc tanmmirt nnm, ass lli ɣ km riɣ ,ufiɣ km ɣ tama inu, turit iyi daɣ tudrt tamaynut.
________________________________
ttuɣ amara-nnes
