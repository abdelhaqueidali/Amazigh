
ⵉⴼⴼⵖ ⴷⴷⴰ ⵃⵎⵎⵓ ⵙ ⵜⴰⴳⴰⵏⵜ ⴰⴷ ⴷ ⴳⵉⵙ ⵉⴱⵓⵡⵡⵀ,  ⵉⵔⴰ ⴰⴷ ⵉⵜⵜⵓ ⵜⴰⵎⴷⵉⵏⵜ ⴷ ⵢⵉⵡⵉⵣ ⵏⵏⵙ,  ⵉⴽⴹⵓ ⵏⵉⵜ ⴰⴹⵓ ⵏ ⵉⵊⴷⴷⵉⴳⵏ ⴷ ⵜⵓⵊⵊⵓⵜⵉⵏ,  ⵍⵍⵉⵖ ⵏⵏ ⵉⴽⴽⵎ ⵙⵔⵙ ⵉⵎⵎⵔ ⴱⴰⵀⵔⴰ ⵙⵍⴰⵡⴰⵏ ⴰⴽⴽⵯ ⵍⵍⵉⵖ ⵉⴳⴰ ⵓⵣⵎⵣ ⵡⵉⵏ ⵜⴼⵙⵓⵜ, ⵀ ⴰⴷ ⵉⵡⵜⵍⴰⵏ ⴰⵔ ⵜⵜⵔⵇⵇⴰⵙⵏ  ⵏⴳⵔ ⵜⴰⴷⴷⴰⴳⵉⵏ,  ⵉⴳⴹⴰⴹ ⵖ ⵡⴰⵏⴰⵡⵏ, ⵉⵎⴰ ⵜⴰⴼⵓⴽⵜ ⵓⵔ ⴰⵙ ⵙⴽⵉⵔⵏ ⵉⴼⵔⴰⵡⵏ ⴰⵖⴰⵔⴰⵙ ⵙⵙⵏⵜⵍⵏ ⵉⵥⵏⵥⴰⵕⵏ ⵏⵏⵙ ⴼ ⵡⴰⴽⴰⵍ.
ⴷⴷⴰ ⵃⵎⵎⵓ ⵉⵜⵜⵓ ⵉⵖⴼ ⵏⵏⵙ ، ⵉⵎⵎⵓⴷⴷⴰ ⴷ ⵓⴼⵓⵍⴽⵉ ⵏ ⵜⴰⵎⵓⵙⵜ, ⵉⵎⵉⴽⴽ ⵙ ⵉⵖ ⵉⵙⵙⴼⵍⴷ ⵉ ⴽⵔⴰ ⵏ ⵜⴰⵣⵣⵍⴰ ⴰⵔ ⵜ ⵉⴷ ⵉⵜⵜⴰⴹⵓ ⵣⵓ’ⴷ ⵉⵖ ⴳⵉⵙ ⵏⵉⵜ ⵉⵥⵥⴰ,  ⵎ’ⴰⴷ ⵉⴳⴰ ⵖⴰⵢⴰⵏⵏ ? ⵎ’ⴰⴷ ⵓⵔ ⵉⴳⵉ? ⵢⴰⵏ ⵢⵉⵣⵎ ⵎⵉ ⵓⵔ ⵍⵍⵉⵏⵜ ⵜⵎⵉⵜⴰⵔ ⵏ ⵓⴼⵓⵍⴽⵉ ⵖ ⵜⴰⵣⵣⵍⴰ ⵏⵏⵙ ⵓⵍⴰ ⵓⴷⴻⵎ ⵏⵏⵙ, ⴰⵡⵙⵙⴰⵔ ⵓⵔ ⵜⵔⵉⵜ ⵉ ⵢⴰⵜ,  ⵜⵓⵎⵔⵜ ⵜⵏⵖⵓⴱⴰ ⴽⴽⵓⵙⴰⵏ ⵜⵜ ⵜⴽⵚⵚⴰⴹ, ⵖⴰⵢⴰⵏⵏ ⴰ ⴼ ⵉⴱⴱⵢ ⵖ ⵓⵇⴽⴽⴰⴱ ⵏⵏⵙ , ⵉⵕⵥⵎ ⵉ ⵢⵉⴷⵓⴽⴰⵏ, ⵉⵔⵡⵍ.,  ⵉⵣⵎ ⵉⵏⵖⴰ ⵜ ⵍⴰⵥ , ⵓⵔ ⵔⴰⴷ ⵢⴰⵊⵊ ⵜⵉⵔⵎⵜ ⵏⵏⵙ ⵉⵙⵙⵓⵔⴼ ⴳⵉⵙ,  ⵖⴰⵢⴰⵏⵏ ⴰ ⴼ ⵜ ⵉⴹⴼⵕ,  ⴰⵡⵙⵙⴰⵔ ⴰⵔ ⵉⵜⵜⴰⵣⵣⴰⵍ ⵉⵣⵎ ⵉⴹⴼⵕ ⵜ ⵖ ⵜⵖⵔⴷⵉⵏ,  ⵉⴱⵔⵔⵎ ⴷⴷⴰ ⵃⵎⵎⵓ ⵙ ⵜⵖⵔⴷⵉⵏ ⵏⵏⵙ, ⵉⵥⵕ ⴷ ⵎⴰⵙ ⴷ ⵉⵣⵎ ⵉⵙⵉⴷⵙ ⵏⵏ ⵙⵔⵙ ⵉⵙⵎⴰⵇⵇⵍ ⵙ ⵎⵏⵉⴷ ⵏⵏⵙ ⴰⵔ ⵉⵜⵜⴰⵏⵏⴰⵢ ⵢⴰⵜ ⵜⵙⵔⴰⴼⵜ ⵎⴰⴷ ⵉⵙⵙⵏⵏ ⵎⴰⴷ  ⵜⵜ ⵉⵖⵣⵏ,  ⵓⵔ ⵙⵓⵍ ⵉⵙⵙⵓⴳⵜ ⵖ ⵓⵙⵉⴳⴳⵍ ⵏ ⵉⴼⵙⵙⴰⵢⵏ,  ⵖⴰⵢⴰⵏⵏ ⴰ ⴼ ⵉⵙⵡⵉⵏⴳⵎ ⵉⵏⵏⴰ ⴷ ⵢⵉⵖⴼ ⵏⵏⵙ ⵢⵓⴼ ⵉⵖ ⵉⵕⵥⴰ ⵏⵖ ⵉⴳⴰ ⵜⵉⵔⵎⵜ ⴰⵙⵙ ⴰⴷ, ⵓⵔ ⵙⵓⵍ ⴰⵙ ⴷ ⵢⴰⴳⵓⵔ ⴽⵔⴰ ⵏ ⵓⴼⵙⵙⴰⵢ ⵎⴰⴷ ⵜ ⵉⴷ ⵉⵜⵜⵍⵉⵍⵏ , ⵉⴱⴱⴰⴽⴽⴰⵔⵏ ⵏ ⵢⵉⵣⵎ,  ⵏⵖ ⴷ ⵜⴰⵙⵔⴰⴼⵜ,  ⵖⴰⵢⴰⵏⵏ ⴰⴼⴼ ⵏⵏ ⵉⵔⵇⵇⵙ,  ⵉⵔⵖⵓⴷ ⴰⵙ ⵍⵍⵉⵖ ⵏⵏ ⵢⵓⴽⵢ  ⵢⵓⵎⵥ ⵖ ⵢⴰⵏ ⵉⵣⵉⴽⵔ ⵢⵓⴼⴰ ⵜ ⵉⵏⵏ ⵉⵜⵜⵢⴰⴳⴰⵍ ، ⵖⵉⴽ ⵍⵍⵉ ⴷ ⵉⵙⵡⵔⵔⵉ ⵓⵔⴳⴰⵣ ⵓⵏⴼⵓⵙ ⵏⵏⵙ,  ⵢⴰⵍⵍ ⴰⴳⴰⵢⵢⵓ ⵏⵏⵙ ⵙ ⵓⴼⵍⵍⴰ ⵉⵥⵕ ⵏⵏ ⵉⵣⵎ ⵉⵏⵜⵍ ⵢⴰⴷⴷ ⵢⵉⵖⴼ ⵉⵥⵕ ⵏⵏ ⵢⴰⵏ ⵓⵍǧⵎⴰⴹ ⵖ ⵉⵣⴷⴰⵔ ⵏ ⵡⴰⵏⵓ,  ⵖⵉⵏⵏ ⴰ ⵖ ⴱⵣⴳⵏ ⵉⴼⴰⴷⴷⵏ ⵏⵏⵙ,  ⵉⵏⵏⴰ ⵏⵉⵜ :
– ⵓⴽⴽⵓⴽⴽ ⵎⴰⴷ ⵉⴳⴰ ⵖⴰⵢⴰⴷ,  ⵡⴰⵀ! ⵔⵡⵍⵖ ⴷ ⵖ ⵓⵏⴳⵉ ⵔⵓⵃⵖ ⵜⴰⵍⴰⵜ, ⵢⴰⴽ ⴰⴼⵓⵍⴽⵉ ⴽ’ⴰ ⵙ ⵜⵜⵡⴰⵙⵙⵏⵖ ⵏⴳⵔ ⵎⵉⴷⴷⵏ, ⵓⵔ ⴽⴽⵉⵖ ⴰⵢⴷⴰ ⵏ ⵉⴳⵉⴳⵉⵍⵏ,  ⵓⵍⴰ ⵔⴳⵎⵖ ⵊⵊⵓⵏ ⴽⵔⴰ ⵏ ⵜⵎⴷⵡⵓⵍⵜ,  ⵎⴰⴷ ⵉⴳⴰ ⵖⴰⵢⴰⴷ ⴰ ⵕⴱⴱⵉ?
ⴰⴼⵍⵍⴰ ⵉⵎⴷⵢ ⴳⵉⵙ ⵉⵣⵎ, ⵉⵣⴷⴰⵔ ⵉⵇⵇⵍ ⴳⵉⵙ ⵓⵍⴳⵎⴰⴹ,  ⵓⵔ ⵜⴰ ⵉⵙⵎⵉⴷ ⴰⵢⵍⵍⵉ ⵉⵜⵜⵉⵏⵢ ⴷ ⵢⵉⵖⴼ ⵏⵏⵙ ⵙ ⵉⵖ ⴰⵙ ⵏⵉⵜ ⴷⴰⵖ ⵜⵜⴱⴰⵢⴰⵏⵏ ⵢⴰⵏ ⵙⵉⵏ ⵉⵖⵔⴷⴰⵢⵏ,  ⵢⴰⵏ ⵓⵎⵍⵉⵍ, ⵡⵉⵙ ⵙⵉⵏ ⴰⵙⴳⴳⴰⵏ, ⵎⵓⵏⵏ ⴷ ⴷ ⵉⵣⵉⴽⵔ ⵍⵍⵉⵖ ⵢⵓⴳⵍ ⴰⵔ ⵜ ⵉⴷ ⴽⵜⵜⴰⵏ,  ⴰⵔⴳⴰⵣ ⵜⵉⴽⵚⵚⴰⴹ ⵍⵍⵉ ⴷⴷⴰⵏⵉⵏ ⵓⵔ ⵏⵏ ⴰⴽⴽⵯ ⵎⴰⵟⵍⵏⵜ ⵙ ⵉⵖ ⴷ ⴷⴰⵖ ⵓⴹⴰⵏⵜ,  ⴰⵡⵙⵙⴰⵔ ⵉⵊⴳⵓⴳⵍ ⴰⵔ ⵉⵙⵎⴰⵙⵙ ⵉⵣⵉⴽⵔ ⴰⴷ ⵉⵙⵙⵉⵡⴷ ⵉⵖⵔⴷⴰⵢⵏ, ⴰⵔ ⵉⵙⵎⴰⵙⵙ ⵉⵣⵉⴽⵔ ⴰⵢⵍⵍⵉⵖ ⴰ ⵜ ⵉⴷ ⴽⴽⴰⵜⵏⵜ ⵜⵙⴳⴳⵡⵉⵏ ⵏ ⵡⴰⵏⵓ ⵜⴰⵙⴳⴰ ⵏⵏⴰ ⵜ ⵉⴷ ⵢⵓⵜⵏ ⵜⴼⴽ ⵜ ⵉ ⵜⵙⴳⴰ ⵢⴰⴹⵏ,  ⵉⵎⵉⴽⴽ ⵙ ⵉⵖ ⵏⵏ ⵢⵓⵜ ⵓⴷⴻⵎ ⵏⵏⵙ ⴽⵔⴰ ⵖ ⵏⴳⵔ ⴽⵔⴰ ⵏ ⵉⵥⵕⴰⵏ ⵎⴰⴷ ⵉⴳⴰ ⵎⴰⴷ ⵓⵔ ⵉⴳⵉ,  ⵜⴰⵎⵎⵏⵜ ⵢⵓⵙⵢ ⵓⵖⵕⴰⵚ, ⵖⵉⴽ ⵍⵍⵉ ⵜⵜ ⵢⴰⵏⵏⴰⵢ ⵉⴳ ⵏⵏ ⵏⵉⵜ ⴰⴹⴰⴹ ⵏⵏⵙ ⵉⵎⵎⴹⵉ ⵜⵜ, ⵍⵍⵉⵖ ⵜⵜ ⵏⵏ ⵢⵓⴼⴰ ⵜⴰⴹⴼⵓⵜ ⵉⴳ ⵏⵏ ⴰⴽⴽⵯ ⴰⴼⵓⵙ ⵢⴰⴳⵎ ⴷ ⴳⵉⵙ,  ⵙ ⵉⵖ ⵏⵏ ⵉⴳⴰ ⵙⵉⵏ ⵉⴼⴰⵙⵙⵏ , ⵖⵉⵏⵏ ⴰ ⵖ ⴷ ⵉⴽⵜⵢ ⵉⵙ ⵉⵕⵥⵎ ⵉ ⵢⵉⵣⵉⴽⵔ ⵍⵍⵉⵖ ⵢⵓⵎⵥ ,  ⵖⵉⴽ ⵍⵍⵉ ⵢⵓⴽⵢ ⵙ ⵉⵖ ⵜ ⵉⴷ ⵜⵙⴷⵓⵢ ⵜⵎⵖⴰⵔⵜ ⵏⵏⵙ,  ⵉⵏⴽⵔ ⴷ ⴰⵔ ⴽⵓⵍⵍⵓ ⵉⵜⵜⵉⴷⴷⵓⵎ ⵙ ⵓⵏⴳⴰⵢ , ⵢⴰⵍⵍ ⵏⵉⵜ ⴳⵉⵙ ⴰⵍⵍⵏ ⵏⵏⵙ, ⵉⵏⵏⴰ ⴰⵙ:
– ⵎ’ⴰⴷ ⵉⴽⴰⵏ  ⴰⵙⵙ ⴰⴷ?
ⴰⵏⵏⵉⵖ ⴽⵎ  ⵜⵓⴽⴽⵉⴷ ⴷ ⵜⵉⴽⴽⵍⵜ ⴰⴷ ⵖ ⵜⵉⵣⵉ ⵏⵏⵎ,  ⵎⴰⴽⴽ ⵜⴰⵏⵎⵎⵉⵔⵜ ⵏⵏⵎ, ⴰⵙⵙ ⵍⵍⵉ ⵖ ⴽⵎ ⵔⵉⵖ ,ⵓⴼⵉⵖ ⴽⵎ ⵖ ⵜⴰⵎⴰ ⵉⵏⵓ, ⵜⵓⵔⵉⵜ ⵉⵢⵉ ⴷⴰⵖ ⵜⵓⴷⵔⵜ ⵜⴰⵎⴰⵢⵏⵓⵜ.
________________________________
ⵢⵓⵔⴰ ⵜⵜ: ⵟⴰⵕⵉⵇ ⵉⴷ ⵓⴼⵇⵇⵉⵕ
