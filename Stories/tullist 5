Ukiɣ nn s wasif g unzwi ann ifjjijn, bahra ifjjijn; is akk’ gis ɣalɣ mas iga mayad yan wanaw g usberrk. idurar ad sberkkn siti g tizi lliɣ sllaɣ dar imddukkal g idɣarn yaḍnin mas darsn iṭṭar unẓaṛ iggutn. da zzigizɣ gr taddagin g dinn, kra n iqquṛṛan nwanin n tazart mmaɣn ad ur ḍḍrn amar ad tn ccin ibxxuyn, aḍil izbubn g kraygat mani. kkseɣ gisn imikk gdi, imikk g dinn, aḍuɣ d ilmma.

Gdi ag tssunfun ayt usun, gdi as d ttackan kudnna ran ad ssifjijn iɣfawn nnsn ntni d tarwa d tuwja. awd iɛrrimn ganin sul iɛzray da tkkan adɣar ad awr-imil ad yafi kra n tɛzrit zun-d nnsn. s tidt, timɣarin d tferxin ur didsnt d ubṛṛani am nkkin. kudnna mmzriɣ d kra n tad da tḥbba udm nns s waddal nns, ukan uggar n walln ur ar tẓeṛd. man imk as nẓḍaṛ ad nsɣel afulki nnsnt g zun-d addad ad, izmer ad tt ka tsiwelfd g ugunsu nnk, nɣ ad tiḍfuṛd wid fllasnt ittinin fulkint. ɣaydd d tɣawsiwin ad ittajjan imikk n ufulki g tfruxt: ad tsifjij iɣf nns, tdder g tulluɣt, tekksen imikk g iɣf nns, macc gdi tggut gis ɣa tmmara…. is ẓḍaṛnt ad ɣamant fulkint mqqar tammara?

Mḥra ffɣeɣ asif skerɣ abrid s taddart inu, talli akkan i islmadn, tga yan imikk n taddart s unwal d ujmir. ur nn akk’ ikki kra s aylliɣ ssfeldaɣ i iggign aggugnin sg ugmmuḍ, d yan yaḍnin sg utrim, d wayyaḍ sg ugafa, da kkatn s twala, da iyi saylaln kra n imdlutn iberkanen g tasgiwin-ad nna g kkatn iggign, mayad akk’ da t ttmnidɣ, da tn ẓṛaɣ ar tkkan ɣf tiẓṛwula n ignwan, awd tafukt ur tssag amr akal n usun ad… tiẓṛwula gdi ka g sul tɣama, gɣ zun iɣ giɣ ul n umaḍal, iwa ur igi mayad kra irwasn asberrk? kra irwasn tarzzift lliɣ d darsn uckiɣ? … ma za issen!!

Lliɣ nn azzɣ i tgmmi, yut imikk n uzwu yusin aḍu n unẓaṛ, da nit iṭṭaṛ ubaṣuṛ…
kcemɣ s tgmmi, ur ḍliɣ s kigan n unẓaṛ, s umgal is iyi tssusm tḥwiṣa ad, tifssa ann, d tmsusrart lli ẓṛiɣ g ignwan d gr idrarn. g tugt n mad fllati izrin g tudert inu, urd jju aɣulɣ s tgmmi s iman iɣusn ifawn am ɣikkad lli giɣ g wakuda. ẓẓuẓḍɣ aman n waḍil g tama inu, ad didsn ṛẓemɣ izlan n (Yuba) zun-d amarg n tfsut, nɣ kra n izlan n (Idir) d igllin n (Ɛmmuri mbrak) : macc “AMARG n Tfsut”, kra kkiɣ da swingimɣ d iɣf inu, is nit iga unaẓuṛ (Yuba) afgan nɣ anir ittirin g ugama, kudnna sllaɣ i iwaliwn ttusɣalnin s tlalayt ann, iskla (imalutn) n urti n wis sa ignwan ad ttannayɣ … ukan tinwudc ayad iqqan d ad salaɣ tawwuri inu lliɣf d uckiɣ s udɣar ad akk’: taslmadt!
________________________________
yura-tt: Ɛebdellah Ṛacdi
