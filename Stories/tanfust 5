
zennu tarbat tedder g uxam n bba-nnes teddukel d muḥa g tuffra ur illi yan issnen ma illan ger-asen min nitni maka aytma-s n zennu ggudin ar aha ittegged muḥa seg deg-sen
ssenn-t bahra ar ittekka ɣur-sen aliḍ ur imaḍel amẓen aytmas zennu aked muḥa seg da ssnen akkʷ ma illan ger-asen ggallin-as i muḥa s tenna meqquren yittikmir-nn ad yawel ultma-tsen zennu ɣef iḍessa neɣ iwin iman-nnes g yan wakud igezzulen
iqqim ar isewingim allig yufa manik inna-asen aweddi mma-new ur tenni ad temsisi d zennu meqqar nekk riɣ-tt a igan afessay i maya argaz ittahalen zennu illa sul s uyda-nnes iggudin maka efkat-iyi yan mennaw n wussan
nnan-as nessaɣ-ak agatu iɣezzifen ddu ayenna trid awal g ur nettuɣul nenna-t
muḥa idda ɣur yan umeddakl-nnes yameẓ id-s awal ɣef mayd-t yujjan ur itahel iṭṭaf ayda ur ili tawja ɣas netta g uxam dayy muḥa inna-as ssneɣ yat terbat ur nniɣ is rad tafed amm nettat tẓil kigan yaleɣ-as-tt bahra inna iwa s wanect-a tennid a yameddakl zun d nnik ta a s yad ttiniɣ mer-tt-ufiɣ
gin ass g tt-ittiẓir sigglen-tt-nn
ass g istahel muḥa zennu i umeddakʷl-nnes isers anezgum yusi ger-as d aytma-s maka azday illan ger muḥa d zennu ur ibbiy meqqar tetahel sulen da ttemẓran g tuffra amm uy-a izrin
argaz n zennu yuki mas illa kra ar isewingim ma igan asafar s rad yaf ineɣmisen iɣtan teffeɣ turda acku tekka yad ɣef muḥa d zennu dat ruran tayennit kigan
iddu urgaz s agadaz iseɣ-d kigan n tiyyni d tazart ikiked dduj issekter-d aserdun-nnes igulu-d izdeɣ-t
yali s adrar igmer-d sin wudaden isselkem-ten-d i uxam tameṭṭut zennu teksa taddggat manen-d ccin imensi gnen, asekka inna-as hin ucci-a nna terid iwiɣ-t-id hin tifiyyi eg-as tisent ssker gi-s asawar hat ɣur-i yan umuddu riɣ ann-maḍleɣ tenna-as tanemmirt a yargaz s burzeɣ cciɣ swiɣ g umalu-nnek ayenna ɣef reẓmeɣ imi afeɣ-t g uxam-nnek
iddu yali s afella n yan udrar akeswat yattuyen isres tiṭṭ-nnes ɣef tmeṭṭut mayed tettegga g uxam d ig teksa kra n wussan ucci yusi-t id-s allig issen ma illan iẓra-tt nettat d umeddakel iqqim-nn ar tadeggat yawi-d mensiwt s axam tameṭṭut tenna argaz immudda ɣur-s kigan. wussan g umuddu-nnes tenna-t i muḥa gan ad d-ines ɣur-s ɣurant tinucci ha agraz igula-d yanni-t muḥa ur yufi mani g irul iffer day maka argaz issen
iɣra-as azul ansuf iss-k a wann iffren dinn addu-d s imensi irar-as nekk a ya aflan ah ameddakel muḥa ansuf a mass
ig urgaz zun ur illi awed ḥaḥ g yiɣef-nnes gnen ar tifawt n usekka inna-as urgaz i zennu addu-d ad am seɣleɣ idukan tenna-as hat sulen ur bbiyn yini-as meqqar ɣas awra isɣel-as idukan tbedd ar d ṭṭaren imeṭṭawen seg wallen n zennu ɣer akal s ɣur ifassen n urgaz isɣalen tessen is illa kra imezwura lliɣ adday rad iẓẓel tameṭṭut da as-iqqad idukan
isɣel-as idukan yasi aseɣil inna-as ssenwaɣ kra n tmenwaḍt d kra n wudi. netta ar iqqad idukan
ccin tamenwaḍt s wudi nettat d umeddakʷl-nnes d urgaz-nnes ifek-as idukan imaynuten inna-as assa ddu kked ɣur ayt uxxam-nnem yini-as i muḥa hin amur-nnek mun d tmeṭṭut ar ɣur tawja-nnes hat tmaḍel ur jjin ten-teẓri kigan aya ar ig nn-ddiɣ muneɣ-d id-s
ddun afin aydda ran ikk yan wass deffir yazen-as tabrat n ureẓẓum aytmas n zennu amẓen diɣ g muḥa keyyin tillas nnek akk aya dɣi keyyin ayd rad itahel tameṭṭut-a neɣ tt-iqqen yiman-nnek inna-asen waxxa
itahel-tt zrin kra n iyyuren ur bahra temsasa aɣul zennu d muḥa tufa-nn da ittekka attayen i twetmin yaḍen tenker tesker ameddakel yaḍen awed nettat ar tetteffer i muḥa igan aɣul argaz-nnes
maka imikk yuki n wis illa kra ikes-tt allig. tt-nn-yumeẓ d urgaz yaḍen iwwet-t s ujenwiy ineɣ-t
yaf-nn hat inɣa argaz idda ad iddu s abniq ad t-iney urku d tmara izri axam-nnes d tawja-nnes ɣef uya yazzel dar umeddakel-nnes lli ireẓmen i zennu yales-as akk ma imsern s tgira
ameddakʷl-nnes maɣ is tettud udi lliɣ ak-fkiɣ nekk d umenwaḍ lli tifiyyi lli maɣ allig ur as-tgid ayelli ak-giɣ nekk?
ɣer-tent akkʷ hin amuttel da ikkat
________________________________
yura-tt: Ḥasan Ayt Waba
