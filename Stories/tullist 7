Msarafɣ d iɣf inu, ur sul ufiɣ tamimt g ussrfuf n iman inu. dɣi jjiɣ, jjiɣ g tmuḍan lli akk’, abaṣuṛ da ikkat sg gamlli, ɣilad is akk’ gis ilkem tebruri, d urcac iggutn, d ujawwu d-ikkatn lli ukan isnṣiḍn g bṛṛa, da iyi yakka taḍfi ad ɣamaɣ g taddart.

tawuri inu tga tt tselmadt; yat tɣarast nna nn jju ur tamɣ ad st gɣ kra n wass. ha-iyi ɣil giɣ aselmad, win uswir amnzu (primaire). uzenɣ d iɣf inu s gdi, s gr idurar, sderfin iyi awd nttni g kigan n tizuẓa llasnin, giti ḥḍanin. akal ad iṭṭaf ul, iga afuẓaṛ, middn nns mqqar ẓẓelḍ d usẓli lli g llan, gisn asa d tayri n wiyyaḍ d iman izddign g tifras nnsn.
mmaɣeɣ d ɣayan n usmuttg n tiram n waskka, d tazzanin riɣ asn imal ifulkin. macc amukris lli d gdi ufiɣ, iga t tnlmmuḍa lli d kusan g isgg’asn zrinin g ku tamtta. tawuri taɣul d am taglla bahra irɣan, ma iẓḍaṛn ad nn gis ig afus; gruɣ tt! is tt nit gruɣ!

lliɣ hiyyaɣ asmuttg ann, ssnwiɣ kra imensi idrusn, ad yidrus s unck lli igumn i yan ufgan. nkki ka illan g tgmmi ad, d giɣ gis awliwl sg llig lkemɣ, yan umddakk’l ad dari izzrayn g  tizi n tinwuddc, nttan ad iyi imlan asif ann, d ibrdan n gr idurar. ntta ad iyi ittalsn, ɣf ayt usun, d tmyurin d tnlayt nnsn, kudnna isawal da as akkaɣ amẓẓuɣ inu mliḥ, acku inna gis ssenɣ ɣf gdi, rad iyi issanf g kigan n imukrisn d ayt gdi.

lliɣ ẓẓelɣ ad gunɣ, ggummiɣ as. isnṣiḍn n ijawwan kkan ɣf wasa n yiḍ, d ur iyi ujjan iḍṣ. urmɣ ad qqenɣ iwaln mqqar ur iyi akk’ iri ad iyi yawi, macc amya… g wammas n isenṣiḍn, ad flla teggz tuwllaft n xttan, menck aya ad ngara, ula isqsa yan g wayyaḍ, ẓuẓḍɣ tt g tama inu dɣi, d ssenɣ s kra n tmmi n ulkan mas tggammi ad iyi tettu!
________________________________
yura-tt: Ɛebdellah Ṛacdi
