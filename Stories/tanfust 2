
ⵢⴰⵖⵓⵍ ⴷ ⵓⵔⴳⴰⵣ ⵖⵔ ⵜⴳⵎⵎⵉ ⵏⵏⵙ ⴳ ⵢⵉⴹ ⵉⵕⵎⵉ ⴹⴰⵕⴰⵜ ⵏ ⵢⴰⵏ ⵡⴰⵙⵙ ⵖⵣⵣⵉⴼⵏ ⴳ ⵜⵡⵓⵔⵉ, ⵢⴰⴼ ⵏⵏ ⴰⵔⴱⴰ ⵏⵏⵙ ⵎⵥⵥⵉⵢⵏ ⴱⵓ ⵙⵎⵎⵓⵙ ⵉⵙⴳⴳⵯⴰⵙⵏ ⵉⴳⵉⵡⵔ ⴳ ⵉⵙⴽⵯⴼⴰⵍ ⵏ ⵉⵎⵉ ⵏ ⵜⴳⵎⵎⵉ.

- ⴱⴰⴱⴰ, ⵉⵙ ⵓⴼⵉⵖ ⴰⴷ ⴽ ⵙⵇⵙⴰⵖ ⵢⴰⵏ ⵓⵙⵇⵙⵉ ?
- ⵢⴰⵀ!
- ⵎⵏⵛⴽ ⴰⴷ ⵜⴻⵜⵜⴱⵔⵇⴰⵛⴷ ⴳ ⵢⴰⵜ ⵜⵙⵔⴰⴳⵜ ?
- ⵎⴰⵛⴰ, ⴰⵢⴰ ⵓⵔ ⵉⴳⵉ ⵜⴰⵡⵓⵔⵉ ⵏⵏⴽ!
- ⵉⵙ ⴽⴰ ⵔⵉⵖ ⴰⴷ ⵙⵙⵏⵖ. ⴰⵎⵓⵔ ⵏⵏⴽ, ⵉⵏⵉ ⵉⵢⵉ !
- ⵡⴰⵅⵅⴰ, ⵍⵍⵉⵖ ⴷ ⵉⵙ ⴽⴰ ⵜⵔⵉⴷ ⴰⴷ ⵜⵙⵙⵏⴷ, ⴰⵔ ⵜⵜⴱⵔⵇⴰⵛⵖ ⴽⵔⴰⵎⵔⴰⵡ ⴷ ⵙⵎⵎⵓⵙ ⵉⴷⵓⵍⴰⵕⵏ ⴳ ⵜⵙⵔⴰⴳⵜ.
- ⵉⴽⵛⵉⵎ ⵓⵔⴱⴰ ⵙ ⵓⴳⵏⵙ ⵏ ⵜⴳⵎⵎⵉ ⴳ ⵢⴰⵏ ⵡⴰⴷⴷⴰⴷ ⵏ ⵓⵖⵉⵍⵓⴼ.
ⵢⵓⵔⵔⵉ ⴷ ⵓⵔⴱⴰ ⵖⵔ ⴱⴰⴱⴰⵙ, ⵢⵉⵏⵉ ⴰⵙ :
- ⴱⴰⴱⴰ, ⵎⴰ ⵜⵣⵎⵔⴷ ⴰⴷ ⵉⵢⵉ ⵜⵔⴹⵍⴷ ⵎⵔⴰⵡ ⵉⴷⵓⵍⴰⵕⵏ?
- ⴰⵀ! ⴰⵢⴰ ⴰ ⵖⴼ ⵜⵔⵉⴷ ⴰⴷ ⵜⵙⵙⵏⴷ. ⴰⴼⴰⴷ ⴰⴷ ⴰⴽ ⵔⴹⵍⵖ ⵉⴷⵔⵉⵎⵏ! ⴷⴷⵓ ⵖⵔ ⵜⵃⴰⵏⵓⵜ ⵏⵏⴽ, ⵜⴳⵯⵏⴷ. ⵀⴰⵜ ⵣⵣⵔⵉⵖ ⵢⴰⵏ ⴳⴰⵔ ⴰⵙⵙ, ⵕⵎⵉⵖ, ⵓⵔ ⴷ ⵖⵍⵉⵖ ⵉ ⵣⵓⵏ ⴷ ⴰⵏⵓⴼⵍ ⴰ.
ⴷⴼⴼⵉⵔ ⵢⴰⵜ ⵜⵙⵔⴰⴳⵜ, ⵉⵙⵡⵉⵏⴳⵎ ⵓⵎⴰⵔⴰⵡ ⴳ ⵓⵢⵏⵏ ⵉⵎⵙⴰⵔⵏ ⴳⵔⴰⵙ ⴷ ⵢⵉⵡⵙ, ⵢⵉⵏⵉ; ⵙⴰⵡ ⵓⵔ ⵙⵙⵉⴳⵯⵜⵖ ⵓⵔⵔⵉⴼⵏ ⵖⴼ ⵓⵔⴱⴰ ⵏⵡ? ⵎⴰⴷ ⵉⵙⵙⵏⵏ ⵓⵔ ⵢⵓⵙⵉⵔ ⵉⴷⵔⵉⵎⵏ ⵎⴽ ⵉⵔⴰ ⴰⴷ ⵉⵙⵖ ⴽⵔⴰ ⵏ ⵜⵖⴰⵡⵙⴰ ⵜⴰⵏⴳⴰⵔⴼⵓⵜ ? ⵉⵡⴰⵜⵙ ⵓⵎⴰⵔⴰⵡ ⵜⴰⵃⴰⵏⵓⵜ ⵏ ⵎⴻⵎⵎⵉⵙ :
- ⵉⵙ ⵜⴳⵯⵏⴷ ?
- ⵓⵀⵓⵢ, ⴱⴰⴱⴰ!
- ⵙⵙⴼⵍⴷ, ⵀⴰⵜ ⵙⵡⵉⵏⴳⵎⵖ ⴳ ⵎⵔⴰⵡ ⵉⴷⵓⵍⴰⵕⵏ ⵍⵍⵉ ⵉⵢⵉ ⵜⴻⵜⵜⵔⴷ, ⵀⴰ ⵜⵏ ⵉⴷ.
- ⵓⵀ, ⵜⴰⵏⵎⵎⵉⵔⵜ ⴰ ⴱⴰⴱⴰ!
ⵉⴳⴰ ⵏⵏ ⵓⵔⴱⴰ ⴰⴼⵓⵙ ⴷⴷⵓ ⵜⴷⴷⵉⵢⵖⴼⵜ ⵏⵏⵙ ⵉⵍⴷⵉ ⴷ ⴳⵉⵙ ⵙⵉⵎⵔⴰⵡ ⴷ ⵙⵎⵎⵓⵙ ⵉⴷⵓⵍⴰⵕⵏ. ⴰⵍⵍⵉⴳ ⵉⵥⵕⴰ ⴱⴰⴱⴰⵙ ⵉⴷⵔⵉⵎⵏ ⴰⵏⵏ ⵉⵔⴼⵓ ⴷⴰⵖ.
- ⵎⴰⴽⴰ, ⵎⴰⵎⵓ ⵜⵔⵉⴷ ⵎⵔⴰⵡ ⵉⴷⵓⵍⴰⵕⵏ ? ⵍⵍⴰⵏ ⵢⴰⴷ ⴷⴰⵔⴽ ⵙⵉⵎⵔⴰⵡ ⴷ ⵙⵎⵎⵓⵙ!
ⵎⴰⵢⴷ ⵜⵔⵉⴷ ⴰⴷ ⵜ ⵜⵙⴽⵔⴷ ⵙ ⵉⴷⵔⵉⵎⵏ ⴰ?
- ⴰⵛⴽⵓ... ⵓⵔ ⴷⴰⵔⵉ ⵎⴷⵉⵏ. ⵎⴰⴽⴰ ⴳⵓⵎⵏ ⴷⵖⵉ... ⴱⴰⴱⴰ, ⵉⵙ ⵥⴹⵕⵖ ⴰⴷ ⴰⴽ ⵙⵖⵖ ⵢⴰⵜ ⵜⵙⵔⴰⴳⵜ ⴳ ⵜⵉⵣⵉ ⵏⵏⴽ? ⴰⵙⴽⴽⴰ ⴳ ⵢⵉⴹ, ⴰⵛⴽ ⴷ ⵣⵉⴽⴽ. ⵔⵉⵖ ⴰⴷ ⴷⵉⴷⴽ ⴷⵔⵓⵖ ⵜⵉⵔⵎⵜ ⵏ ⵉⵎⵏⵙⵉ!
________________________________
ⵉⵙⵙⵓⵖⵍ ⵜⵜ: ⴱⵔⴰⵀⵉⵎ ⵙⵙⵄⵉⴷⵉ
2 ɣuct 2019
