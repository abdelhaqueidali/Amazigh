
ⵎⵢⴰⵔⵏ ⴰⵔ ⴷ ⵏⴽⴽⵔⵏ ⵙ ⵓⵏⴷⵓⴷⵉ ⴷ ⵜⴰⵇⵇⵓⵔⵜ ⵍⵍⵉ ⵜⵙⴽⴰⵔ ⵜⵀⵉⵔⵉⵜ ⵏ ⵉⵏⴰⵔⴰⴳⵏ (ⴰⴷⵊⴰⵔⵏ) ⵍⵍⵉ ⴷ ⵣⴷⵉⵏ ⴰⵃⴰⵏⵓ ⵏⵏⵙⵏ,
ⴰⴽⵓⴷ ⵏⵏⴰ ⵔⴰ ⴷ ⵉⴷⴷⵓ ⴷⴰⵔ ⵜⵡⵓⵔⵉ ⵏⵏⵙ, ⴰⵡⴷ ⵏⵜⵜⵏⵉ ⵓⵔ ⵢⴰⴷ ⵍⵍⵉ ⵖⵓⵔⵙⵏ ⵜⵍⵍⵉ ⵜⵎⵙⵙⴷⵓⵢⵜ ⵏ ⵜⵉⵣⵉ, ⵓⵍⴰ ⵔⴰⵏ ⴰⴷ ⵙ ⵜⵜ ⵙⵖⵉⵏ,
ⵙⴽⵔⵏ ⴳ ⵜⴰⵇⵇⵓⵔⵜ ⴰⵏⵏ ⵜⴰⵎⴰⵜⴰⵔⵜ ⵎⴰ ⴷ ⵜⵏ ⴷ ⵉⵙⵙⴷⵓⵢⵏ ⵜⵉⵣⵉ ⵏⵏⴰ ⵔⴰⵏ ⴰⴷ ⵙⴽⴰⵔⵏ ⵜⵓⵏⵏⵓⵏⵜ ⵏ ⵜⵉⵣⵣⵍⴰ ⴷ ⵓⵙⵎⴰⵙⵙ ⵏ ⵜⴼⴽⴽⵉⵡⵉⵏ ⵏⵏⵙⵏ.
ⴰⵔ ⴰⴽⴽⵯ ⵜⵜⴽⴽⴰⵏ ⵉⵙⵡⴰⴽ ⵏ ⵉⵖⵔⵎ ⵙ ⵛⴰⵍⴰ, ⵙ ⵉⵖ ⴷ ⵜⴱⴱⴰⵇⵇⵉ ⵜⴰⴼⵓⴽⵜ ⵏ ⵡⴰⵙⵙ, ⵜⵓⵜ ⴷ ⵙ ⵉⵥⵏⵥⴰⵕⵏ ⵏⵏⵙ.
ⴰⵖⵓⵍⵏ ⴷ ⵏⵉⵜ ⵙ ⵜⴰⴷⴷⴰⵔⵜ ⵏⵏⵙⵏ, ⴰⵔ ⵜⵜⴼⴼⵉⵏ ⴰⵎⴰⵏ ⴼ ⵜⵉⴷⵉ (ⵍⵄⵔⴳ) ⵍⵍⵉ ⴷ ⴳⵉⵙⴱ ⵉⵏⴳⵉⵏ, ⴼⴰⴷ ⴰⴷ ⵏⵏ ⴹⵕⵏ ⵖⴼ ⵉⴼⵔⵚⴰⴹⵏ ⵜⵉⵎⵉⵎ ⴰⵙⵏ ⵜⴳⵓⵏⵉ.

ⵣⵔⵉⵏ ⵓⵙⵙⴰⵏ ⵓⵔⵜⴰ ⴰⵙⵏ ⵊⵊⵓ ⵉⵏⵏⴰ ⵉⵖⴼ ⴰⴷ ⵙⴽⵔⵏ ⵜⴰⵎⵙⵔⴰⴳⵜ (ⵜⴰⵎⴰⴳⴰⵏⵜ) , ⴰⴷ ⵓⴽⴰⵏ ⵜⵙⵙⵏⵜⵉ ⵜⵀⵉⵔⵉⵜ ⵜⴰⵇⵇⵓⵔⵜ ⴰⴽⵯⵉⵏ ⴷ ⵏⵉⵜ, ⵉⵖ ⴰⵙ ⵙⵙⴼⵍⴷⵏ ⵏⴽⵔⵏ ⵏⵉⵜ ⴰⵎ ⵉⵖⵔⴷⴰⵢⵏ ⵉⴳ ⴷ ⵓⴽⵉⵏ ⴳ ⵜⵉⵍⵍⴰⵙ ⵏ ⵓⵅⵔⴱⵉⵛ,
ⴼⴼⵖⵏ ⴳⵏ ⴰⵙ ⵜⵉⵣⵣⵍⴰ ⴰⵔ ⵜⵜⵖⵉⵔⵏ, ⴰⵔ ⵜⵜⴰⴷⴷⵓⵎⵏ ⵙ ⵜⵉⴷⵉ ,
ⵉⴳⴳⵓⵜ ⵎⴰ ⴷ ⵏⵏ ⴱⴱⵉⵏ ⴳ ⵓⴳⵏⵙⵓ ⵏ ⵜⵉⵍⵍⴰⵙ, ⵎⴰⵛⵛ ⵙⵢⴰⴼⴰⵏ ⵜⵉⴽⴽⵍⵉⵜ ⴰⴷ ⵓⵔ ⴰⵙⵏ ⵜⵔⵡⴰⵙ ⵜⵉⵎⵣⵡⵓⵔⴰ, ⵓⴽⵣⵏ ⵏⵏ ⵉⵙ ⵉⵖⵣⵣⵉⴼ ⵢⵉⴹ ⵏ ⵡⴰⵙⵙ ⴰⵏⵏ, ⵓⵔ ⵔⴰⵏⵜ ⵜⵉⵍⵍⴰⵙ ⴰⴷ ⴰⵙⵓⵙⵏⵜ, ⴰⵡⴷ ⵜⴰⴼⵓⴽⵜ ⵜⴳⴳⴰⵎⵎⵉ ⴰⴷ ⵜⵓⵜ ⵙ ⵉⵥⵏⵥⴰⵕⵏ ⵏⵏⵙ, ⵓⵔ ⴰⵔ ⵙⵓⵍ ⵜⵜⵎⵏⵉⴷⵏ ⴰⵡⴷ ⵃⴰⵃ.

ⵢⴰⵏ ⵉⵎⵉⴽⴽ ⴰⵏⵏⵉⵏ ⵢⴰⵏ ⵙⵏⴰⵜ ⵜⵉⴼⴰⵡⵉⵏ ⴳⴰⵏⵉⵏ ⵉⵙⵓⴼⴰ ⴳ ⵜⵉⵍⵍⴰⵙ ⵉⴱⴱⴽⵏ ⴷ ⵡⴰⴽⴰⵍ, ⴳⴳⵯⴷⵏ, ⴹⵕⵏⵜ ⴷ ⴼⵍⵍⴰⵙⵏ ⵜⴽⵚⵚⴰⴹ, ⴰⵥⵏ ⵉⵏⵏ ⵓⴽⴰⵏ ⵎⴰⵢⴰⵏⵏ ⵙⵉⵖ ⴰⵙⵏ ⵉⴳⴰ ⴰⵢⴷⵉ ⴰⵙⴳⴳⴰⵏ ⵉⵕⵥⵎ ⴷ ⵓⵀⵔⴰⵏ ⴷ ⵓⵍⴰⴷⴷⴰ ⵉⵔⵡⴰⵙ ⵉⵙ ⴰⵔ ⵉⵚⵚⴰⴹ ?
ⵉⵏⵏⴰ ⴰⵙ ⵢⴰⵏ ⴳⵉⵜⵙⵏ : << ⵎⵉⵛⵛⵉ, ⵎⵉⵛⵛⵉ … ? !>> ⵉⴱⴱⵉ ⴷ ⵙⵉⵙⵏ ⵜⵉⵣⵣⵍⴰ ⵓⵔ ⵜⵜ ⵉⵏⵏ ⵉⵔⵓⵔ ⵎⵉⵛⵛ…, ⴰⵔⵎⵏ ⴰⵥⵕⵓ ⴷ ⵉⵇⴼⴼⵉⵛⵏ ⵏ ⵡⴰⴽⴰⵍ, ⵉⵙ ⴰⵔ ⵜⵏ ⵉⵜⵜⴱⵏⵇⴰⵛ ⵙ ⵉⵎⵉ ⵉⵙⵙⵉⵡⴷ ⵜⵏ ⵎⴽⴰⵏⵏ ⵉⵙⴽⴰⵔ, ⴳⴳⵯⴷⵏ ⵉⵏⴰⴼⴰⵍⵏ,
ⴱⴱⵉⵏ ⵜⵉⵣⵣⵍⴰ ⴰⵔ ⵉⵜⵜⴰⵖ ⵡⴰⵢⴷⵉ, ⵉⵛⵛⵓⴽⴽⵓ ⵜⵏ ⵜⵉⴳⵉⵔⴰ, ⵓⵔ ⵙⵓⵍ ⵉⵙⵙⵉⵏ ⵢⴰⵏ ⴳⵯⵎⴰⵙ, ⴽⵓ ⵢⴰⵏ ⵉⵔⴰ ⴰⴷ ⵉⵊⵊⵏⵊⵎ ⵉⵍⵎ ⵏⵏⵙ, ⴼⵍⵏ ⴰⵙ ⴷ ⵜⴰⴳⴹⵕⵓⵕⵜ, ⵓⵔ ⴰⵔ ⵙⵓⵍ ⵜⵜⵎⵏⵉⴷⵏ ⵎⴰ ⵖⴼ ⵣⵔⵉⵏ ⴷ ⵉⵥⵕⴰⵏ ⴷ ⵉⵙⵏⵏⴰⵏⴻⵏ, ⵓⵔ ⵙⵙⵉⵏⴻⵏ ⴰⵢⵍⵍⵉⴳ ⵏⵏ ⴱⴱⴰⵇⵇⵉⵏ ⴳ ⵉⵎⵉ ⵏ ⵜⴳⵎⵎⵉ ⵏⵏⵙⵏ,
ⴹⵕⵏ ⴷ ⵡⴰⵍⵙⵉⵡⵏ ⵏⵏⵙⵏ, ⴰⵔ ⵜⵜⵓⵏⴼⵓⵜⵏ ⵙ ⵎⴰ ⴷ ⵉⴳⴳⵓⵜⵏ ⵣⵓⵏ ⴷ ⵉⵖ ⴷ ⴳⵉⵙⵏ ⵉⵥⵥⴰ ⵓⵍⵖⵎ, ⵙⵙⵉⵍⵉⵏ ⴰⵍⴰⴷⴷⴰ ⴰⵔ ⴰⴽⴰⵍ,
ⵓⵔ ⵙⵓⵍ ⵏⵏⴰⵏ ⴰ ⴰⵎⴰⵔ ,ⵉⵔⵡⴰⵙ ⵉⵙ ⴷ ⴰⵙⵙ ⴰ ⴰⴷ ⵉⴳⴰⵏ ⴰⵎⴳⴳⴰⵔⵓ ⵏ ⴽⵔⴰ ⵏ ⵜⵓⵏⵏⵓⵏⵜ, ⴳⴳⴰⵍⵍⵏ ⵓⵔ ⵙⴰⵔ ⵙⵓⵍ ⵓⵣⵣⵍⵏ.

ⴽⵛⵎⵏ ⵏⵏ ⵜⴰⴷⴷⴰⵔⵜ ⵓⵔ ⵊⵊⵓⵏ ⴷ ⵜⵓⴳⴳⴰ ⵜⵉⴼⴰⵡⵜ, ⴰⵙⵙ ⴰⴷ ⵓⵔ ⵉⵔⵡⴰⵙ ⴰⵢⵜⵎⴰⵙ, ⵓⵔ ⵙⵓⵍ ⴽⵯⵜⵉⵏ ⴽⵔⴰ ⵏ ⵉⵔⵉⴷ ⵏⵖ ⴰⵙⵉⵍⵍⴼ ⵏ ⵜⵉⴷⵉ, ⵎⵍⴰ ⵓⴼⴰⵏ ⴰⵢⵍⵍⵉⵖ ⴽⴰ ⵜⴼⵙⵉ ⵜⴰⴷⴷⴰⵍⵜ ⵍⵍⵉ ⵙ ⴰⵔ ⴷⴷⴰⵍⵏ, ⴹⵕⵏ ⵏⵏ ⴳ ⵓⴼⵔⵚⴰⴹ, ⴳⵏⴻⵏ ⵣⵓⵏ ⵏⵏ ⵜⴳⵔⴷ ⵉⵣⴰⴳⴳⵏ ⴳ ⵡⴰⵏⵓ.

ⵏⴽⵔⵏ ⴷ ⴰⵣⴰⵍ ⵏ ⵡⴰⵙⵙ ⴰⵏⵏ, ⵙⵙⴼⵍⴷⵏ ⵉ ⵎⴰ ⴷ ⴰⵙⵏ ⴷ ⵉⵏⵏⴰⵏ ⵓⵏⴰⵔⴰⴳ (ⴰⴷⵊⴰⵔ) ⵏⵏⵙⵏ ⵉⵙ ⵔⴰ ⴷ ⵉⵙⴽⵔ ⵜⴰⴼⵓⴳⵍⴰ, ⵜⵓⵔⵓ ⴰⵙ ⵜⵎⵖⴰⵔⵜ ⴳ ⵓⵙⴳⴰⵏⴼⵓ ⵢⵓⵎⵥ ⵜⵜ ⵓⵏⴳⴰⵥ , ⵓⵔⵜⴰ ⴷ ⵜⵓⴳⴳⴰ ⵜⴰⵢⵍⴳⵉ ⵙ ⵜⵜ ⵉⵙⵙⵍⴽⵎ ⵓⵔⴳⴰⵣ ⵙ ⵓⵙⴳⴰⵏⴼⵓ ⵜⴰⵔⵓ ⵏⵏ ⴳⵉⵙ .
________________________________
ⵢⵓⵍⵙ ⵜⵜ ⵉⴷ ⵎⴰⵙⵙ #ⵄⴱⴷⵓⵍⵍⴰⵀ_ⴰⵎⵏⵏⵓⵏ ⵜⴰⵏⵎⵎⵉⵔⵜ ⵏⵏⵙ
ⵢⴰⵔⵉ ⵜⵜ: ⵟⴰⵕⵉⵇ ⵉⴷ ⵓⴼⵇⵇⵉⵕ
