
Ikka-tt-nn yan urgaz yuwel tikkelt tiss snat deffir mayed as-temmut tmeṭṭut tamezwarut, yawey yat tmeṭṭut imran isxatern iɣef-nnes uggar n kra illan. Ɣur-s snat terbatin tt-irwasn g tɣara, awint-d seg-is kra iga-tt taɣawsa.
Argaz netta ɣur-s yat terbat tafeddamt seg tmeṭṭut-nnes nna immuten, maca taluɣi-nnes d ufulki-nns nettat ur lin anaw, aya tuwey-t-id seg ma-s nna yufen mayed illan ɣef wakal.
Ur izrey yat ɣef tmeɣra, tessuman-d tmeṭṭut tamaynut tuxxut-nnes.
Tesbibbiy tiwuriwin akk mranin n taddart i terbat tamẓyant: nettat ayd issiriden irukuten d tmelsa, tferḍ tazeqqa n tmeṭṭut n baba-s d awed tin isettma-s. Da teggan g ufella akk n tgemmi, g yat taddwarit, ɣef yan wusu imdan, ar gganent isettma-s nitenti g tzeɣwin ɣudanin g llan wusuten ẓilnin d tisitin g ttannayent iɣfawen-nnsent seg yiɣef ar iḍaren. Ar tterfufun tgellint n tcirratin, igan s yisem Sanḍrilla, maca teẓẓiḍer, ur tɣiy ad tesmummey ɣef baba-s af ad s-is ur inker acku tbaḍ dig-s tmeṭṭutennes. Meqqar da tlessa ɣas kra n iderbalen imdan imetawayen, da tettuman Sanḍrilla tuf isettma-s s tmiḍi n tikkelt, daccen a mer telsi arruḍ iɣudan.
temyar Sanḍrilla kudenna tsemd tawuri-nns ad tettgiwir g teɣmert g tella teswawwut teqqim ɣef yiɣed allig da as-qqran ayt taddart s Mzriɣd.
Tameẓyant g isttma-tsent ka ayed as-iqqarn s yisem-nnes n tidet acku ur bahra texxi amm txatart.

Yan wass g wussan, isker memmi-s n ugellid yat tfugla, ilaɣa-nn si-s i terbatin akk fulkinin g tmazirt af ad istey tanna rad itter s yiwel.

Tadeggat-nna, ar tettmuttug temɣart d ist-is akken ad ddunt ɣer tfugla, tetter Sanḍrilla i tmeṭṭut n baba-s ad tt-tajj ad id-sent tmun.
Trar-as:
- Maca a Sanḍrilla hat tektard akk s ugḍrur d irkan tirid ad teftud ɣer tfugla?
Ur ɣur-m tareswayt, ur ɣur-m idukan tirid ad terkezd?
- Ḍuf taddart, hann ad tgend ur ta d naɣul, ad as-nnant isttma-s dat n ad ffɣent.
Yan imikk, tslla Ṣanḍṛilla i yan umsli.
D amsli n lalla-s tamkerriwt, nna as-innan:
- sfeḍ imeṭṭawen-nnem, qad teddud ɣer tfugla, usiɣ-am iss.
Ukan s yan usillef s teɣruyt taḥergant, tga yat teɣsayt d takrruṣt tamennureɣt imeqquren tfalki aṭṭas, teg id-sen iɣerdayen d iysan ɣudanin, yan waydi d amendah d id-sen igra imeẓyanen d imkiritn.

S yat teyti yaḍen s teɣruyt, umanent-d kra n tdukin ilhan n usammeɣ ɣef tḍarin-nnes.
Ilemma tsenfel temkerriwt tareswayt imdan teg-tt d yat treswayt iknan igan i ubaraz n tfugla.

Umi temmutteg, tesmagel-tt temkerriwt tenna-as:
- Ad kem-inn ur yaf wammas n yiḍ g ubaraz, acku ad day ilkem rad akk nɣubunt thuskiwin a akk!
- Ur ttegg°ed a lalla, ur nniɣ ad ttuɣ asmigel-nnem.
Ukan tameẓ tkerruṣt abrid ɣer iɣerm ageldan.
Deɣya teffeɣ-tt-nn Sanḍrilla g ubergemmi n ugellid, yaf-nn ugeldun mas d tarbat-a iɣudan nna ur issin awed yan a s yadelli itteqqel.
Iddem uẓawan itter-as ugeldun ad id-s terkez.
Temmut Sanḍrilla s tumert d umdaz.
Ar tetteqqel ad taweḍ tesragt tiss yan d mrawt d 45 n tusdidt.
Ɣas telkem day tɣawel teftu s yida d-tkka.
Tesnimmer kigan lalla-s tetter-as ad as-daɣ tawes ad tedwel tikkelt yaḍen ɣer ubaraz n tfugla, ayenna nit ayed tesker azekka-nnes.
Tekna uggar n uyenna izrin, yuf-as akk wassa iḍelli g ufulki.
Iqqim ugeldun ar akid-s itterkaz kra ila yiḍ.
Trar Sanḍrilla taynit, d nettat tella g tumert imeqquren, ɣer tmesragt taf-nn mas iɛawl wammas n yiḍ.
- Uh! Iqqan-d ad kkeɣ abrid, ayed tenna.
Ixes ugldun ad tt-iḥaṣr ad ur teddu, maca Sanḍrilla teffeɣ yad seg ubaraz n tfugla.
Iḍfer-tt ugeldun, maca ur tt-nn-issukkil, ur yufi amer yat tdukut-nnes n usammeɣ nna nn-tesḍer g imi n ubergemmi.

Tsul Sanḍrilla g isekfal imeqranen n ubergemmi, tengeng tiss sin d mrawt n yiḍ, deɣya taf d iɣef-nnes telsa timelsa lli-nnes imdan irkukan.
G izdar tufa-nn yat teɣsayt ar tt-tettganna g udɣar n tkerruṣt.
Taɣul s uḍaṛ ɣer tgemmi taf ad teḥḍu i ukettuy n yiḍ-ad ibuɣlan yat tdukut n usammeɣ.
Ssawḍent-as d isetma-s aneɣmis n is tsucka yat tgeldunt ifulkin tadukut-nnes g ubaraz, d mas ikla ugeldun ar tt-iseksiw s ugaraz.
Ḍart kra n wussan drusnin, yefka ugellid anaḍ i imalaln-nnes ad aremn tadukut i terbatin akk n tgeldit yini mas qad yawel tanna mi d-tusa g uḍar.
Igr-nn wakud amazan n ugellid ɣer tezduɣt n Sanḍrilla.
Ar ttarment isetma-s tadukut maca meqquren wala iḍarn-nnsent.
Ukan tetter-asen Sanḍrilla ad tt-ajjen ad tt-tarem awed nettat.
Ar dig-s ḍessant isetma-s.
Sgiwern Sanḍrilla, mmatren allig ɣeḍfen akk mas tekcem tḍart-nnes ɣer tdukut d mas as-d-tusa.
Umi teqqen Sanḍrilla tadukut nniḍn i uḍar yaḍn, ur teflis tmeṭṭut n baba-s d isetma-s tiṭṭawin-nnsent.

Imik hann lalla-s tamkerriwt tgula-d tsillef s teɣruyt-nnes ɣef iderbalen n Sanḍrilla, teswerri-ten ɣudan uggar n winna akk izrin.
Deffir mayed telsa timelsa n tgeldunin, ukzent isetma-s mas d nettat nik ayed tga terbat iẓiln nna ẓrant g ubaraz n tfugla.
Aɣent-nn ɣef iḍarn-nnes ar as-ttettrent asurf.
Tesbedd Sanḍrilla nna igan afgan g illa ufulki tesmun ger uɣudu n tummenda d taẓilt n tɣariwin, isetma-s tɣall-tent, tessurf-asnt seg wallaɣ n wul-nnes.

Itter ugeldun, nna tesnufl yadelli tayri, iwel seg Sanḍrilla.
Tagellidt d ugellid mmern kigan. Sanḍrila d ugeldun ddern yat tudert iɣezzifn iktaren s tumert d umdaz :)
__________________________________
issuɣel-tt: Mohamed Belarhzali
