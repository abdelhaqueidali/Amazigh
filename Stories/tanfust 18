
ⵢⴰⵏ ⵡⴰⵙⵙ ⴳ ⵢⵉⴹ , ⵉⴷⵓⵢ ⴷ ⵃⵎⴰⴷ ⵓⵏⴰⵎⵉⵔ , ⵢⴰⴼ ⴷ ⵢⴰⵜ ⵏ ⵜⵉⵏⵉⵔⵜ ⴱⴰⵀⵔⴰ ⵉⴼⵓⵍⴽⵉⵏ ⴰⵔ ⴰⵙ ⵜⵖⵎⵎⴰ ⴰⵏⵍⵍⴰ (ⵍⵃⵏⵏⴰ) . ⵢⴰⵎⵥ ⴰⵙ ⴰⴼⵓⵙ , ⵉⵜⵜⵔ ⴰⵙ ⴰⴷ ⵜⵜ ⵢⴰⵡⵍ .
ⵜⵔⴰⵔ ⴰⵙ ⴷ ⵎⴰⵙ ‘’  ⵜⵔⴰ  ‘’ ⵎⴰⵛⴰ ⵜⵙⴽⵔ ⴷⵉⵙ ⴰⴷ ⴰⵙ ⵣⵡⴰⵔ ⵉⵙⴽⵓ ⵙⴰ ⵉⵃⵓⵏⴰ  ⵜⵔⴳⵍ ⵢⴰⵜ ⵜⵙⴰⵔⵓⵜ ; ⴷ ⵉⵎⵎⴰⵙ ⴰⴷ ⵙⴰⵔ ⵜⵜ ⵓⵔ ⵜⵥⵕ .

ⵉⵙⴽⵔ ⵙ ⵡⴰⵡⴰⵍ  ⵍⵍⵉ ⴰⵙ ⵜⵏⵏⴰ . ⵉⵎⵎⴰⵙ ⵏ ⵃⵎⴰⴷ ⵓⵏⴰⵎⵉⵔ ⵓⵔ ⵜⵥⴹⴰⵕ ⴰⴷ ⵓⵔ ⵜⵉⵙⵙⵏ ⵎⴰⵎⴽ ⵜⴳⴰ ⵜⵎⵖⴰⵔⵜ ⵏ ⵢⵉⵡⵉⵙ .

ⵜⵇⵇⵍ ⴰⵢⵍⵍⵉⴳ ⵉⴷⴷⴰ ⵃⵎⴰⴷ ⵓⵏⴰⵎⵉⵔ ⵙ ⵓⴳⴰⴷⴰⵣ , ⴰⵔ ⵜⵜⵍⵍⵉ ⴰⵢⵍⵍⵉⵖ ⵜⵓⴼⴰ ⵜⴰⵙⴰⵔⵓⵜ ⵏ ⵉⵃⵓⵏⴰ ⵍⵍⵉ , ⵜⴰⵡⵍ ⵉⵍⵎⵎⴰ ⴰⵔ ⵜⵏ ⵜⵕⵥⵥⵎ ⵢⴰⵏ ⵙ ⵢⴰⵏ .

ⵉⵙ ⴰⵙ ⴽⴰ ⵜⵙⵙⴼⵍⴷ ⵜⵉⵏⵉⵔⵜ , ⵜⴳⵔ ⵉⵜⵍⵉ ⵏⵏⵙ ⴳ ⵡⴰⴽⴰⵍ , ⵜⴼⴼⵖ ⴳ ⵓⵙⵕⵥⵎ , ⵜⴰⵢⵍ ⴷ ⵉⴳⵏⵡⴰⵏ .

ⵍⵍⵉⵖ ⴷ ⵢⴰⵖⵓⵍ ⵃⵎⴰⴷ ⵓⵏⴰⵎⵉⵔ , ⵓⵔ ⴷ ⵢⵓⴼⵉ ⴰⵎⵔ ⵉⵜⵍⵉ ⵏ ⵜⵙⵎⵓⵏⵜ ⵏⵏⵙ .

ⵢⴰⵙⵉ ⵜ , ⵙ ⴽⵉⴳⴰⵏ ⵏ ⵓⵏⵣⴳⵓⵎ , ⵉⴷⴷⵓ ⵉⵏⵉⵢ ⴰⵢⵢⵉⵙ ⵏⵏⵙ ⴰⵔ ⴷⴰⵔ ⵢⵉⴳⵉⴷⵔ , ⵢⵉⵏⵉ ⴰⵙ : ‘’ ⴱⵓⵢⵀ ⴰ ⵉⴳⵉⴷⵔ ⴰⵣⴳⵣⴰⵡ , ⴰⵙⵎⵓⵏ ⵖⵍⵉⵏ ⴷ ⵉⴳⵏⵡⴰⵏ ! ‘’ .

ⵉⵔⴰⵔ ⴰⵙ ⴷ ⵢⵉⴳⵉⴷⵔ : ‘’ ⵖⵔⵙ ⵉ ⵡⴰⵢⵢⵉⵙ ⵏⵏⴽ ⴰ ⵃⵎⴰⴷ ⵓⵏⴰⵎⵉⵔ ⵙ ⴰⵡⴰ ⵜⵍⴽⵎⴷ ⵎⵎⵓ ⵓⴷⵍⴰⵍ ⵉⵊⵊⴰⵏ ! ‘’

ⵉⵔⴰⵔ ⴰⵙ ⴷ ⵃⵎⴰⴷ ⵓⵏⴰⵎⵉⵔ : ‘’ ⵎⴰⵏⵉⴽ ⴰⴷ ⵖⵔⵙⵖ ⵉ ⵡⴰⵢⵢⵉⵙ ⵉⵏⵓ , ⵎⵓ ⴳⵉⵖ ⵉⵍⴳⵓⵎⴰ ⵏ ⵡⵓⵔⵖ ⴰⵢⵍⵍⵉⵖ ⴰⴽⴽⵯ ⵎⴷⴰⵏ ? ‘’ .

ⵉⵔⴰⵔ ⴰⵙ ⴷ ⵡⴰⵢⵢⵉⵙ ⵏⵏⵙ : ‘’ ⵜⵊⵊⴰ ⵜⵎⵜⵜⴰⵏⵜ ⴰ ⴱⴰⴱ ⵉⵏⵓ , ⵉⴳ ⵜⵍⴽⵎⴷ ⴷⴰⵔ ⵎⵎⵓ ⵓⴷⵍⴰⵍ ⵉⵊⵊⴰⵏ  ‘’

ⵉⵖⵔⵙ ⵉ ⵡⴰⵢⵢⵉⵙ ⵍⵍⵉ ⵏⵏⵙ ⵉⴼⴽ ⵜ ⵉ ⵢⵉⴳⵉⴷⵔ . ⵉⵛⵛ ⵜ ⴰⵢⵍⵍⵉⴳ ⵉⵊⵊⴰⵡⵏ , ⵢⴰⵙⵉ ⵉⵍⵎⵎⴰ ⵃⵎⴰⴷ ⵓⵏⴰⵎⵉⵔ ⵖⴼ ⵜⴰⴷⴰⵡⵜ ⵏⵏⵙ , ⵉⵙⵙⵍⴽⵎ ⵜ ⴰⵔ ⵜⴰⵖⴱⴰⵍⵓⵜ ⵍⵍⵉⴳ ⵜⵜⵉⵍⵉⵏⵜ ⵜⵉⵏⵉⵔⵉⵏ .

ⴰⵔ ⵉⵜⵜⵇⵇⵍ ⴰⵢⵍⵍⵉⵖ ⴷ ⵜⵓⵛⴽⴰ ⵜⵙⵎⵓⵏⵜ ⵏⵏⵙ ⴰⴷ ⴷ ⵜⴰⴳⵯⵎ , ⵉⴳⵔ ⴰⵙ ⵏⵏ ⵉⵜⵍⵉ ⴳ ⵜⴱⵓⵇⵇⴰⵍⵜ , ⵜⴰⴽⵯⵣ  ⵜ  , ⵎⵓⵏⴻⵏ ⵉⵍⵎⵎⴰ ⵙ ⵜⴳⵎⵎⵉ ⵏ ⵜⵏⵉⵔⵜ ⵍⵍⵉⵖ ⵣⵣⵔⵉⵏ ⴽⵉⴳⴰⵏ ⵏ ⵡⵓⵙⵙⴰⵏ ⵥⵉⵍⵏⵉⵏ .

ⵢⴰⵏ ⵡⴰⵙⵙ ⴳ ⵡⵓⵙⵙⴰⵏ ⵏ ⵜⴼⴰⵙⴽⴰ , ⵜⵉⵏⵉ ⴰⵙ : ‘’ ⵔⵉⵖ ⴰⴷ ⴷⴷⵓⵖ ⴰⴷ ⵥⵕⵖ ⵜⴰⵡⵊⴰ ⵉⵏⵓ , ⵎⴰⵛⵛ ⴰⴷ ⵏⵏ ⵓⵔ ⵜⴰⴳⴳⵯⴷ ⴷⴷⵓ ⵜⵥⵕⵓⵜ ⴰⴷ !! ‘’ .

ⵍⵍⵉⵖ ⵜⴷⴷⴰ ⵢⵉⵏⵉ ⴷ ⵢⵉⵖⴼ ⵏⵏⵙ : ‘’ ⵉⵇⵇⴰⵏ ⴷ ⴰⴷ ⵙⵙⵏⵖ ⵎⴰ ⴷ ⵉⵍⵍⴰ ⴷⴷⵓ ⵜⵥⵕⵓⵜ ⴰⴷ !! ‘’ .

ⵍⵍⵉⴳ ⵜⵜ ⵉⵙⵙⵉⵏⴼ ⵢⴰⵏⵏⵉ ⵏⵏ ⵉⵏⵏⴰⵙ ⴰⵔ ⵓⴽⴰⵏ ⵜⴻⵜⵜⵉⵏⵉ : ‘’ ⵎⴰ ⵔⴰ ⴷ ⵉⵢⵉ ⵉⵖⵔⵙ ⵉ ⵓⵙⵙⴼⴽ ⵉⵏⵓ , ⴰ ⵃⵎⴰⴷ ⵓⵏⴰⵎⵉⵔ ⵉⵏⵓ , ⴰ ⵃⵏⵏⴰⵏⵓ !! ‘’

ⵉⴳⵔ ⴰⵙ ⴷ ⵜⵓⵣⵣⴰⵍⵜ ⵓⵔ ⵜⵜ ⵜⵍⴽⵉⵎ , ⵉⴹⵕ ⴷ ⵉⵍⵎⵎⴰ ⵙ ⵡⴰⴽⴰⵍ ⴰⵔ ⵉⵜⵜⵉⵏⵉ : ‘’ ⵉⵏⵖⴰ ⵉⵢⵉ ⵓⵚⵎⵎⵉⴹ ⵏ ⴳⵔ ⵜⴳⵏⴰⵡ ⴰ ⵉⵎⵎⵉ !!  ‘’ .
________________________________
ⵢⵓⵔⴰ ⵜⵜ: ⵟⴰⵕⵉⵇ ⵉⴷ ⵓⴼⵇⵇⵉⵕ
