Maɣf d uckiɣ s gdi? ma iyi d yiwin s udɣar ad?? nmyar nekkni ad nssrus iwttas i yimal nnɣ, da nsɣiwis kigan ɣf iɣarasn lli rad nekk fad ad nsker kra g tudert nnɣ. ur illi ufgan nna tt inn ikkan  min isitmn d inuraz, d nttni aɣ ittajjan ad nẓṛṛa tudert s tmamkt siɣ iẓlin… mayad akk’ ar t iskar ufgan, nna ur yaɣ yat, afgan igan afrar. nkki? (haha ar ḍṣṣaɣ!) , ur dmuɣ iɣf inu is nit nniɣ mayad, mayad lli tɣram! bderɣ gdi isitemn d inuraz d tudert d imal gis, maylli flla yaggugn, d maylli iyi iskern aṭṭanen ggutnin.


Ar grruɣ dɣi tugtt n ikttayn, d tugtt tguḍiwin gisnt ddrnin. ur sul riɣ ad anniɣ iɣf inu g tisit, ula riɣ ad nn gɣ ifassn inu g ma yad izrin. ibrrayn nnsn urta jju qqenn. igum g mayad, acku askka rad ukan sri tqqeln inelmadn s ma asn akkaɣ g tmɣrit, iqqan d ad sḥiyyilɣ iɣf inu mliḥ, acku ar gisn ẓṛṛaɣ imal, imal izzujgen i imarawn nnsn kkanin afus s tmmara. ɣayd d islmaden ad nn ikkan usun ad, ur iyi d feln g wazzanen kra hli isumern… ur umẓn gllinnin awd kra n temtta, ukan usiɣ anzgum ad ur aɣuln awd nttni am wid tn zwarnin, willi suwwraynin g Anfa d Temsna ɣa g tḥuna d tesk’fayt.


Ukan g naf usberrk afuẓaṛ n ignwan d wakal n usun amẓyan g uflla n tefrawt, msarafɣ d iɣf inu, msarafɣ d tuwwri inu tamaynut nna jju akk’ ur tamɣ, ssuckiɣ-d d tilawt inu, d maṛṛa ma iyi d igg’ran g tudert inu, lemdɣ ad sul ur ssrusɣ iwttas ula ad asiɣ d iɣf inu inuraz, lemdɣ ad iniɣ i iɣf inu hati tamttant tqqan aɣ-d tqqan aɣ-d, d tudert teṭṭaf tigira nns, kra n wass rad st nelkm.


Stiɣ adɣar yaggugn ɣf tɣremt inu, yattuy fllas, riɣ ad nn gis ẓliɣ iɣf inu, ad gis nit tmnidɣ ussan n tudert inu, zzriɣ gis i tɣtasin lli skerɣ, zzriɣ gis i wanaw n tudert lli ḍfeṛɣ, zzriɣ gis i tzdayt inu d tugtt iswingimn d tɣawsiwin. ukan adɣar ad g umzwaru, stiɣ t ad ig tamarrut inu, tamarrut inu ɣf tudert lli dderɣ, d ɣiklli st tdderɣ; tamarrut inu i nkki d ɣiklli giɣ, am kra ubahlal ikkatn iɣf nns, am iciɛin usinin aṭṭan n tmttant n Ḥusayn, ar brrayn iɣfawn nnsn s tuzzal msadnin. adɣar ur akk’ sul iri ad iyi ibrri, adɣar ad ɣamaɣ gis waqila, is ar ur ismṭṭay mayad? awd adɣar ur iri ad ikcem agadaz n iɣf nns, yajj ak tiɣawsiwin n tudert nnk g ttiqqar. kraygat ussyafa iqqar giti, yat tɣawsa a mu ufiɣ ad st skerɣ g kraygat atur, ad ḍṣṣaɣ g tudert s unck nna mu ssugerɣ, acku ur gis kra n unamk!!
________________________________
yura-tt: Ɛebdellah Ṛacdi
