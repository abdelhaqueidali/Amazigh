
ⴳ ⵢⴰⵜ ⵜⴰⴳⴰⵏⵜ, ⴷⴳ ⵍⵍⴰⵏ ⴽⵉⴳⴰⵏ ⵏ ⵉⵎⵓⴷⴰⵔ, ⵉⵣⴷⵖ ⵢⴰⵏ ⵉⵍⵡ ⵉⴷⵓⵙⵏ, ⵉⵎⵔⴰⵏ (ⵉⵛⵇⵇⴰⵏ) ⴷ ⵢⴰⵏ ⵓⴳⴹⵉⴹ ⵉⴳⴰⵏ ⵉⴳⵣⵉ ⵉⵛⵡⴰⵏ.
ⴽⵔⴰⵢⴳⴰⵜ ⵢⴰⵏ ⴳⵉⵙⵏ ⴰⵔ ⵉⵜⵜⵉⵏⵉ ⵉⵙ ⴷ ⵏⵜⵜⴰⵏ ⴰⴷ ⵉⴳⴰⵏ ⴰⴳⵍⵍⵉⴷ ⵏ ⵜⴰⴳⴰⵏⵜ.
ⵢⴰⵏ ⵡⴰⵙⵙ ⵉⵏⵏⴰ ⵉⵡⵍ ⵉ ⵓⴳⴹⵉⴹ: “ⵙⵡⵉⵏⴳⵎⵖ ⴳ ⵢⴰⵜ ⵜⵖⴰⵔⴰⵙⵜ. ⵡⴰⵏⵏⴰ ⵜⵜ ⵉⵙⴽⵔⵏ, ⵏⵜⵜⴰⵏ ⵔⴰ’ⴷ ⵉⴳ ⴰⴳⵍⵍⵉⴷ”
ⵉⵙⵇⵙⴰ ⵜ ⵓⴳⴹⵉⴹ:
* ⵎⴰⵎⵏⴽ ⴰⴷ ⵜⴳⴰ ⵜⵖⴰⵔⴰⵙⵜ ⴰⵏⵏ?
* ⵡⴰⵏⵏⴰ ⵉⵙⵡⴰⵏ ⴽⵉⴳⴰⵏ ⴷ ⵡⴰⵎⴰⵏ ⵏⵜⵜⴰⵏ ⴰ ⵔⴰ’ⴷ ⵜ ⵉⴳ.
* ⵎⴰⵛⵛ ⵎⴰⵏⵣⴰ ⵣⴰ ⴰⵎⴰⵏ ⴰⵏⵏ?
ⴷⴷⵓⵏ ⴰⵔ ⵜⵜⵍⵍⵉⵏ ⵙ ⵡⴰⵎⴰⵏ ⴰⵢⵍⵍⵉⵖ ⵓⴼⴰⵏ ⵢⴰⵏ ⵢⵉⵍⵍ.
ⴰⴳⴹⵉⴹ, ⵏⵜⵜⴰⵏ, ⵉⵙⵙⵏ ⵉⵙ ⴰⴷ ⵉⵣⵣⵉⴳⵉⵣ ⵢⵉⵍⵍ ⴷ ⵉⵙ ⴰⵔ ⵉⵜⵜⴷⴷⵓ ⴰⵔ ⴷ ⵉⴼⴼⴰⵍ ⵉⴷⵖⴰⵔⵏ ⴳⴰⵏⵉⵏ ⴰⵢⵢⴰⵔⵏ.
ⵉⵙⴰⵡⵍ ⵓⴳⴹⵉⴹ ⵉⵏⵏⴰ:
“ⵙⵎⴰⵇⵇⵍ ! ⵍⵍⴰⵏ ⵖⵉⴷ ⴽⵉⴳⴰⵏ ⵏ ⵡⴰⵎⴰⵏ, ⴽⵢⵢ ⴰ ⵔⴰ’ⴷ ⵉⵣⵡⵓⵔ ⴰⴷ ⵜⵏ ⵜⵙⵓⴷ ⴰⵛⴽⵓ ⴽⵢⵢ ⴰⴷ ⵉⴳⴰⵏ ⴰⵎⵇⵔⴰⵏ!”
ⵉⴷⴷⵎ ⵉⵍⵡ ⵜⴰⵣⵍⵍⵓⵎⵜ ⵏⵏⵙ ⴰⵔ ⵉⵙⵙⴰ, ⴰⴳⴹⵉⴹ ⵏⵜⵜⴰⵏ ⵉⵙⵙⵏ ⵎⴰ’ⴷ ⵉⵙⴽⵔ, ⵉⵙⴽⴽⵓⵙ ⴳ ⵓⵙⴽⵍⵓ ⴰⵔ ⴷ ⵉⵜⵜⵉⵏⵉ:
“ⴰⵢⵡⴰⴽ ⴰ ⵢⵉⵍⵡ! ⴰⵢⵀⴰⵢⵢⴰ ⵏⵏⴽ! ⵥⴹⴰⵕⵖ ⴰⴷ ⵙⵓⵖ ⵓⴳⴳⴰⵔ ⵏ ⵖⴰⵏⵛⴽ ⵏⵏⴰ!”
ⵉⵏⴽⵔ ⵉⵡⵍ ⴰⵔ ⵉⵙⵙⴰ ⴰⵔ ⴷⴰⵖ ⵉⵙⵙⴰ.
ⵎⴰⵛⵛ ⵉⵏⵏⴰ ⴰⵙ ⵓⴳⴹⵉⴹ:
“ⴽⵢⵢ ⵓⵔ ⴰⵔ ⵜⵙⵙⴰⴷ. ⵀⴰ ⵏⵏ ⴰⵎⴰⵏ ⴰⵔ ⴷ ⴰⵇⵇⵍⴰⵢⵏ!!!”
ⵉⵍⵡ ⴰⵔ ⵓⴽⴰⵏ ⵙⵓⵍ ⵉⵙⵙⴰ, ⵎⴰⵛⵛ ⵉⴳⴳⴰⵎⵎⵉ ⴰⴷ ⵉⵙⵎⴷ ⴰⵢⵍⵍⵉ ⵉⵙⵙⵏⵜⵉ, ⴰⵛⴽⵓ ⴰⵎⴰⵏ ⵏ ⵢⵉⵍⵍ ⴰⵔ ⴷ ⵓⴽⴰⵏ ⴰⵇⵇⵍⴰⵢⵏ.
ⵉⵙ ⴰⴽⴽⵯ ⵉⵕⵎⵉ ⵓⵔ ⵢⴰⴷ ⵉⵥⴹⴰⵕ ⵉ ⵢⴰⵜ.
ⴰⴳⴹⵉⴹ ⴰⵔ ⵉⵜⵜⵇⵇⵍ ⴰⵢⵍⵍⵉⴳ ⵙⵏⴼⵍⵏ ⵡⴰⵎⴰⵏ ⵏ ⵢⵉⵍⵍ.
ⵜⵉⵣⵉ ⵍⵍⵉⵖ ⴰⵔ ⵜⵜⵓⵔⵔⵓⵢⵏ ⴰⵔ ⴼⴼⴰⵍⵏ ⵉⴷⵖⴰⵔⵏ ⴳⴰⵏⵉⵏ ⴰⵢⵢⴰⵔⵏ.
ⴰⴳⴹⵉⴹ, ⵏⵜⵜⴰⵏ, ⴰⵔ ⵉⵙⴽⴰⵔ ⵉⵙ ⴰⵔ ⵉⵙⵙⴰ, ⴰⵢⵍⵍⵉⴳ ⴷⴷⴰⵏ ⵡⴰⵎⴰⵏ, ⵉⵙⵙⵓⵎⵎ ⵜⵏ ⵓⵎⵍⴰⵍ.
ⵉⴷⴷⵓ ⴷⴰⵔ ⵉⵍⵡ ⵉⵏⵏⴰ ⴰⵙ:
“ⵜⵥⵕⵉⴷ ⵎⴰ’ⴷ ⵙⵡⵉⵖ?!”
ⵙ ⵜⵉⴳⵣⵉ ⵏⵏⵙ ⴰⵙ ⵉⴳⴰ ⵓⴳⴹⵉⴹ ⴰⴳⵍⵍⵉⴷ ⵏ ⵜⴰⴳⴰⵏⵜ, ⴰⴳⵍⵍⵉⴷ ⵏⵏⵙ ⵏ ⴽⵔⴰⵢⴳⴰⵜ ⴰⵙⵙ.
________________________________
ⵢⵓⵔⴰ ⵜⵜ ⵎⴰⵙⵙ ⵕⴰⵛⵉⴷ ⵏⴰⵊⵉⴱ ⵙⵉⴼⴰⵡ
ⵉⵣⵓⵣⵣⵔ ⵜⵜ ⵉⴷ ⵟⴰⵕⵉⵇ ⵉⴷ ⵓⴼⵇⵇⵉⵔ
