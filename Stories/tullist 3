
ⵉⵙⴷⵓⵇⵇⵕ ⵜⴰⴳⴳⵓⵔⵜ, ⵉⵙⴷⵓⵢ ⵉⵢⵉ ⴷ ⵖ ⵉⴷⵙ, ⵏⴽⵔⵖ ⵎⵎⴰⵜⵜⵉⵖ ⴰⴳⴳⵡⵖ ⵏⵏ ⵙⵔⵙ, ⵙ ⵉⵀⴷⵓⵎⵏ ⵏ ⵜⴳⵓⵏⵉ , ⴷ ⵓⴷⴻⵎ ⵉⵏⵓ ⵓⵔ ⵢⴰⵔⵓⴷ ⴳⵉⵙ ⵏⵉⵜ ⵙⵓⵍ ⵉⵙⵔⵓⴱⴱⴰⵏ, ⵍⴽⵎⵖ ⵏⵏ ⵜⵉⴼⵍⵓⵜ ⵕⵥⵎⵖ ⵜⵜ, ⵎⴰⴷ ⵉⵢⵉ ⴷ ⵉⵙⴷⵓⵢⵏ, ⵡⴰⵍⵍⵉ ⵏⵏ ⵓⵔ ⵜⴰⵎⵖ, ⵢⴰⵏ ⵖ ⴰⵢⵜⵎⴰ ⵉⵇⵇⴱⵓⵔⵏ, ⵉⴽⴽⵎ ⵉⵢⵉ ⴷ ⵙ ⵡⴰⵡⴰⵍ ⵓⵔⵜⴰ ⵜ ⵙⵉⵇⵇⵙⵉⵖ ⴰⴷ ⴰⵙ ⵢⵉⵏⵏⵉⵖ ⵎⴰⴷ ⴰⵙ ⴷ ⵉⴳⴰⵏ ⵉⴹⴰⵕⵏ ⵙ ⴷⴰⵔⵉ ⵖ ⴳⴰⵔ ⵜⵉⵣ ;
ⵎⴰⵏⵣⴰ ⵣⴰ ⴰⴳⵎⴰ, ⵏⵓⴷⵏⴽ, ⵓⵔ ⴰⵏⵏ ⴰⴽⴽⵡ ⵙⵓⵍ ⵜⵉⵣⵔⵉⵜ ⵙ ⴰⵎⵎⴰⵙ, ⵉⵙ ⴱɛⴷⴰ ⵜⵙⵙⵏⵜ ⵉⵙ ⵙⵔⵖ ⵉⵇⵇⵍ ⵓⵎⵓⴷⴷⵓ ⵉⴳⴳⵡⵔⴰⵏ, ⵎⴰⴷ ⴰⵙ ⵜⵙⵎⵓⵏⵜ ⵎⴰ ⵔⴰⴷ ⵏⵏ ⵜⴰⵡⵉⵜ, ⵀⴰⵏⵏ ⴰⴳⵎⴰ ⵎⵓⵃⴰⵎⴻⴷ ⴷⴷⵓⵏⵉⵜ ⵜⴳⴰ ⵖⴰⵔ ⴰⵖⴰⵔⴰⵙ ...,
ⴱⴱⵉⵖ ⴰⵙ ⴰⵡⴰⵍ ⵏⵏⵙ ⴽⵜⵉⵖ ⴷ ⵉⵙ ⵉⵍⵍⴰ ⵢⴰⵏ ⵓⴱⴰⵖⴰ ⵖ ⵓⵀⴼⴰⴷ ⵍⵍⵉ ⵙ ⴳⵓⵏⵖ, ⴰⵙⵉⵖ ⵜ ⵉⴷ, ⵇⵇⴷⵖ ⴰⵙ, ⴰ ⴼ ⴰⴷ ⴰⴷ ⴰⵙ ⵉⵏⵉⵖ:
ⵖⵉⵍ ⴰⴷ ⵜⵙⵎⴰⵜⵜⵉⵜ ⵉⵢⵉ ⴷ ⵖ ⵉⴹⵚ , ⴼ ⴰⴷ ⴰⴷ ⵉⵢⵉ ⵜⴰⵍⵙⵜ ⵉ ⵜⵙⵙⴼⵉⴼⵜ ⴰⴷ, ⵎⴰⴷ ⴰⴽ ⵉⵎⵍⴰⵏ ⵜⵉⴳⵎⵎⵉ ⴰⴷ, ⴷ ⵎⴰⴷ ⴰⴽ ⵉⵏⵏⴰⵏ ⵣⴰⵢⴷ ⵙⴷⵓⵇⵇⵕ ⵏⵏ ⵙⵔⵙ.
ⵏⵜⵜⴰⵏ:
ⵎⵓⵀⵎⵎⴰⴷ ⵙⵙⴼⵍⴷ ⵉⵢⵉ...
ⵏⴽⴽⵉⵏ; ɛⵎⵎⵉ ⵍⵀⴽⴻⵏ ⵇⵇⵓⵡⴷ, ⵓⵔⵜⴰ ⵏⵏ ⴳⵉⵖ ⴰⴼⵓⵙ ⵉⵏⵓ, ⴰⵖⴰⵔⴰⵙ ⵙⵙⵏⵖ ⵜ, ⵎⴰⴷ ⵉⵥⵉⵍⵏ ⴷ ⵎⴰⴷ ⵉⵀⵔⴽⵏ, ⵥⴹⴰⵕⵖ ⴰⴷ ⵙⵏⵓⵃⵢⵓⵖ ⴳⵔⴰⵜⵙⵏ, ⵜⴰⵎⴰⵔⵜ ⵓⵔ ⴰⵢⵢⵉⴷ ⵜⵏⴽⴽⵔ ⵎⵎⴰⵖ ⴷⵉⴷⵙ ⴰⵙⴳⴳⵡⴰⵙ ⴰⵡⴷ ⵢⴰⵏ ⵉⵣⴱⵍ ⵢⵓⴳⵉⵢ ⴰⴷ ⴷ ⵉⵎⵖⵉⵢ, ⵖⴰⵢⴰⵏ ⴰ ⴼ ⴽⵓⵍⵍⵓ ⵙⵔⵉⵖ, ⵉⵎⴰ ⵜⵉⴼⵍⵓⵜ ⴰⴷ, ⴰⴷ ⴰⴽ ⵜⴳ ⵅ ⵜ ⴰⴷ ⵜⴰⵎⴳⴳⴰⵔⵓⵜ, ⴰⴷ ⴰⴽ ⵙⵓⵍ ⵓⵔ ⵉⵏⵏⴰ ⵢⵉⵖⴼ ⵏⵏⴽ ⴰⴷ ⵙⵔⵉ ⵜⵙⵉⴳⴳⵉⵍⵜ, ⴽⵡⵏ ⵓⵔ ⵜⴳⵉⵜ ⴰⵏⴳⴳⵓ ⵏ ⴱⴰⴱⴰ, ⴽⵡⵏ ⵓⴳⴳⴰⵏ ⴰⵖ ⴷ ⵡⴰⴹⵊⴰⵕⵏ , ⵢⴰⵍⵍⴰⵀ ⵉⵖ ⴷⴰⵔⴽ ⴽⵔⴰ ⵏ ⵜⵡⵡⵓⵔⵉ ⵜⵍⴽⵎⵜ ⵡⴰⵍⴷⵉⵙ.
ⴰⵙⵙ ⴰⵏⵏ ⴰⴷ ⴷ ⴽⴽⵉⵙⵖ ⴰⵅⵡⵙ ⵏ ⵉⴷ ⴱⵓ ⵜⴰⵎⴰⵔⵜ, ⵉⵎⴰ ⴽⴽⵉⵖ ⵜⵜ ⵉⵏⵏ ⵔⴰⴷ ⵏⵏ ⴰⴷⵍⵉ ⴱⴱⵓⴽⴽⵓⵖ ⵖ ⵜⵎⴰⵣⵉⵔⵜ ⵏ ⵣⴰⵏⵊⵉⴱⴰⵔ.
________________________________
 ⵢⵓⵔⴰ ⵜⵜ: ⵎⵓⵃⴰ ⵃⴰⵢⴷⴰ
